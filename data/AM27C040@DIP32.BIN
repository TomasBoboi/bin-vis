



[Ilustrație]




                               J.H. FABRE

                          DIN LUMEA INSECTELOR

                       În romînește de Gellu Naum


                                  1957

                          EDITURA  TINERETULUI




                         Coperta de N. Moroșanu

             Desenele au fost reproduse de Violeta Friedman
                   după originalul în limba franceză.


                               J.H. FABRE

                        SOUVENIRS ENTOMOLOGIQUES

            ETUDES SUR L'INSTINCT ET LES MOEURS DES INSECTES

                    PARIS, LIBRAIRIE DELGRAVE, 1925




HOMER AL INSECTELOR


_În ziua de 22 decembrie 1823, la Saint-Leons--un mic orășel din
departamentul Avignon--a văzut lumina zilei într-o familie de țărani
nevoiași Jean Henri Fabre._

_Încă din anii copilăriei micul Jean Henri era pasionat de minunățiile
naturii, de viața animalelor și plantelor din împrejurimile satului
natal. Curînd, pe măsură ce școala i-a dat cunoștințele ajutătoare
necesare, pasiunea ce-l cuprinsese s-a conturat într-o sete nepotolită
de studiu atent, documentat, pe bază de experiențe ingenioase, asupra
lumii minunate a insectelor._

_Studiile sale științifice despre instinctul insectelor, despre
obiceiurile și caracteristicile vieții lor, au început să atragă asupra
lui luarea aminte a celorlalți entomologi contemporani. Curînd, Academia
Franceză îi acordă un premiu iar numele său începe să devină tot mai des
citat de naturaliștii din țară și de peste hotare. Eminentul naturalist
englez Darwin îl numește pe Fabre "observatorul inimitabil", iar marele
savant Louis Pasteur vine de la Paris pentru a-l cunoaște personal și
a-i cere părerea în problemele care îl preocupă._

_Astfel, modestul învățător din fundul unui departament al Franței
devine celebru numai prin muncă neobosită și răbdare îndelungată,
calități fără de care nu se poate imagina un adevărat cercetător
naturalist._

_Și iată că într-o zi, J. H. Fabre, îndemnat atît de greutățile
materiale care nu-l ocoleau de fel, cît și de vocația sa de educator al
tineretului, începe să scrie. Începînd din anul 1868 el publică o serie
întreagă de cărți de popularizare ("Povestirile unchiului Paul",
"Istoria buturugii", "Cartea cîmpurilor" etc.) satisfăcîndu-și astfel
dorința din totdeauna de-a împărtăși și altora, îndeosebi tineretului,
cunoștințele și rezultatele observațiilor sale în domeniul științelor
naturale. Toate aceste cărți l-au făcut cunoscut ca un foarte talentat
popularizator._

_În anul 1880, după ce trecuse prin multe necazuri și greutăți, J. H.
Fabre se stabilește definitiv la Sérignan și de aici nu va mai pleca
niciodată. Aici are la dispoziție un cîmp ideal de observație, regiunea
este bogată în insecte pe care le poate studia cu pasiune și răbdare.
Din acest moment el își consacră toată viața observațiilor și
cercetărilor entomologice: lumea minunată a insectelor este pentru el
suficient de cuprinzătoare pentru a-i absorbi toată atenția._

_Paralel cu activitatea sa de cercetare științifică, Fabre începe să
scrie "Amintirile entomologice". În cele zece volume, cuprinzînd în
total patru mii de pagini, J. H. Fabre nu s-a mulțumit să dea o
descriere științifică, aridă pe care să o citească un cerc restrîns de
savanți, ci a scris în special pentru tineretul dornic să cunoască
minunata viață a insectelor. Iată ce spunea el însuși în "Amintirile
entomologice": "Dacă scriu pentru savanți, pentru filozofii care vor
încerca într-o zi să descurce arzătoarea problemă a instinctului, scriu
de asemenea și scriu mai ales pentru cei tineri, cărora le doresc să
iubească această istorie a naturii..."_

_Ca unul care a suferit în tinerețe din cauza învățămîntului închistat
în metode greoaie de predare, J. H. Fabre s-a străduit să devină un
adevărat dascăl pentru elevii săi. Și nici în cărțile sale nu i-a dat
uitării pe tinerii cărora a căutat să le insufle dragoste și pasiune
pentru observarea naturii. Pentru ei îmbina el povestirea plină de
farmec cu experiențele interesante și cu observațiile științifice._

_La 26 de ani de la terminarea "Amintirilor entomologice" "pustnicul de
la Sérignan" a încetat din viață la vîrsta de 92 de ani, lăsînd în urma
sa o bogată activitate științifică; viața sa este un exemplu de muncă
perseverentă, pusă în slujba cercetării marilor adevăruri ale naturii,
pentru dezvoltarea științei entomologice._

_Astăzi, după atîția ani de la epoca în care a trăit marele savant,
opera lui își păstrează valoarea atît pentru omul de știință cît și
pentru cititorul obișnuit. "Amintirile entomologice", din care sînt
alese cele cîteva fragmente cuprinse în cartea de față, au rămas tot
atît de interesante, de pline de viață și colorit. Ele nu vor înceta
niciodată să fie o lectură antrenantă atît pentru naturaliști cît și
pentru tinerii cititori neinițiați._

_În cuvinte simple, pline de farmec poetic, J. H. Fabre, supranumit
"Homer al insectelor", ne înfățișează o lume pe care cunoscînd-o și
îndrăgind-o atît de mult, a dorit ca și alții s-o cunoască și s-o
îndrăgească._

                                                               _Editura_




SCARABEUL SACRU [1]

PILULA


N-ar avea nici un rost să revenim asupra Scarabeului înfățișîndu-l cum
lucrează la lumina zilei sau cum își consumă agoniseala sub pămînt, fie
singur, cum se întîmplă de obicei, fie în tovărășia unui oaspete: ceea
ce am spus altădată e de ajuns, și observațiile noi n-ar adăuga nimic
izbitor la amănuntele aduse de cele vechi. Asupra unui singur punct
merită să ne oprim atenția. E facerea pilulei sferice, simplă hrană pe
care insecta o culege pentru propria ei folosință și o mînă spre o sală
de mîncare săpată la loc potrivit. Cuștile actuale, mai bine întocmite
decît cele din vremea începuturilor mele, îngăduie să fie urmărită în
voie operația aceasta, care ne va aduce documente de mare valoare pentru
a lămuri mai tîrziu misterioasa lucrare a cuibului. Să privim deci, încă
o dată, Scarabeul muncind pentru de-ale gurii.

[1] J. H. Fabre: Souvenirs entomologiques, vol. V, din cap. I și II.

Iată hrana proaspătă, venită de la catîr sau mai bine de la oaie.
Mirosul grămezii dă de veste prin preajmă. De aici, de colo, aleargă
Scarabeii, desfăcîndu-și și mișcîndu-și foițele roșcovane ale antenelor,
semn de mare grabă. Cei ce-și fac siesta sub pămînt crapă tavanul
nisipos și ies din criptele lor. Iată-i pe toți stînd la masă, iată
certurile între vecini care se iau la harță pentru o bucățică mai bună,
și care, sucindu-și brusc largile lor picioare anterioare, își dau
brînci unii altora. Apoi se face liniște și, fără să-și mai caute
gîlceavă deocamdată, fiecare cercetează locul unde l-a mînat
întîmplarea.

De obicei, un bulgăre, rotund de la sine sau aproape rotund, stă la baza
lucrării. E sîmburele care, sporit prin straturile suprapuse, va deveni
pilula finală, de mărimea unei caise. Gustîndu-l și găsindu-l pe placul
său, proprietarul îl lasă așa cum e; alteori îl curăță grijuliu, îi
răzuie scoarța murdară de nisip. Pe temelia aceasta e vorba să se
clădească cocoloșul. Ca unelte sînt folosite grebla cu șase dinți a
scufiei sale încovoiate și largile lopeți de la picioarele anterioare,
înarmate la fel, pe marginile dinafară, cu crestături zdravene, în număr
de cinci.

Fără să dea drumul o secundă măcar sîmburelui pe care îl înlănțuiesc
cele patru picioare mijlocii și posterioare, mai ales cele ale perechii
a treia, care sînt mai lungi, insecta se sucește un pic ici, un pic
dincolo, pe bolta pilulei sale născînde, și alege unul după altul, din
grămadă, materialele de sporire. Scufia jupoaie cojile, despică,
răscolește, greblează; picioarele de dinainte lucrează laolaltă, culeg
și cară cîte o grămăjoară, lipită de îndată prin lovituri ca de maiu pe
grămada centrală. Cîteva apăsări zdravene ale scufiei crestate îndeasă
cît trebue noul strat. Astfel, grămăjoară cu grămăjoară, puse la locul
lor, deasupra, dedesubt, pe laturi, bila primitivă sporește pînă ce
devine un bulgăre mare.

În timpul muncii, meșteșugarul nu părăsește nici o clipă bolta lucrării:
el se învîrtește în loc pentru a se ocupa de cutare sau cutare parte
laterală, se înclină pentru a modela partea de jos pînă la punctul de
contact cu solul; dar de la început și pînă la sfîrșit sfera nu se
clintește de pe baza ei și insecta o ține mereu înlănțuită.

Ca să căpătăm o formă perfect rotundă, noi avem nevoie de strung, a
cărui învîrtire ne înlocuiește stîngăcia; ca să-și mărească bulgărele de
zăpadă și să facă uriașul cocoloș pe care sforțările lui nu-l vor mai
putea clinti, copilul îl rostogolește pe stratul de ninsoare:
rostogolirea va da formei regularitatea de care munca directă a mîinilor
și ochiul nepriceput n-ar fi în stare. Mai iscusit decît noi, Scarabeul
n-are nevoie nici de rostogolire, nici de rotație; el își plămădește
cocoloșul prin straturi juxtapuse, fără să-l miște din loc, ba chiar
fără să se coboare măcar o clipă din înălțimea cupolei ca să privească
întregul de la depărtarea cuvenită. Îi este de ajuns compasul
picioarelor lui curbe, acest compas viu și sferic, verificator al
gradului de curbură.

De altfel, nu pomenesc de compasul acesta decît cu foarte multă rezervă,
fiindcă o mulțime de exemple m-au convins pe deplin că instinctul nu are
nevoie de un utilaj special. Dacă pentru aceasta ar trebui o nouă
dovadă, am găsi-o aici. Scarabeul mascul are picioarele posterioare mult
arcuite; dimpotrivă, femela, care e mult mai dibace și-i în stare să
facă lucrări a căror eleganță deosebită, superioară celei a sferei
monotone, o vom admira în curînd, are picioarele aproape drepte.

Dacă în toate acestea compasul curb nu are decît un rol de mîna a doua,
ba chiar poate că n-are nici un rol, atunci de unde provine
sfericitatea? Cînd cercetăm numai organizarea și împrejurările în care e
îndeplinită munca, nu ne putem da seama. De aceea trebuie să pornim mai
de sus, trebuie să pornim de la însușirile instinctive, îndrumătoare ale
uneltelor. Scarabeul are însușirea de a face sfere așa cum albina are
însușirea de a face prisme hexagonale. Și el și ea ajung la
perfecționarea geometrică a lucrării lor fără ajutorul vreunui mecanism
special care le-ar impune cu de-a sila forma dobîndită.

Deocamdată să reținem atît: Scarabeul își face cocoloșul punînd unul
lîngă altul materialele culese, mănunchi după mănunchi; el îl clădește
fără să-l mute din loc, fără să-l rostogolească. El nu e muncitor
strungar, ci mai de grabă artist modelator, dînd forma bălegarului prin
apăsarea armăturii dințate a brațelor sale, așa cum modelatorul din
atelierele noastre dă formă lutului apăsîndu-l cu degetul mare. Și
lucrarea nu e o sferă aproximativă, cu suprafața scofîlcită; e o sferă
corectă, care n-ar face de rîs munca omenească.

[Ilustrație: Fig. 1 Scarabeul sacru]

Iată că a venit timpul să se retragă cu agoniseala lui, s-o îngroape
ceva mai încolo la mică adîncime și s-o mănînce în tihnă. Cocoloșul e
deci scos din șantier, iar proprietarul, după tradiție și obicei, începe
să-l rostogolească deîndată ici, colo, pe sol, cam la întîmplare. Cineva
care n-a fost de față la începutul lucrului și vede cocoloșul
rostogolindu-se împins de insecta care merge de-andaratelea, își poate
lesne închipui că forma rotundă se datorește felului cum e cărat
cocoloșul. Acesta se dă de-a rostogolul, deci se rotunjește, așa cum
s-ar rotunji o bucată de lut împinsă în același fel. În aparenta ei
logică ideea e totuși falsă, oricum a-i lua-o: noi am văzut sfericitatea
exactă dobîndită mai înainte ca ghemul să se fi clintit din loc.
Rostogolirea n-are nici un amestec în precizia aceasta geometrică; ea se
mărginește doar să învîrtoșeze suprafața sferei învelind-o într-o crustă
rezistentă, s-o netezească puțin, măcar încrustînd mai adînc în grămadă
firicelele mai grosolane care, la început, puteau s-o facă să pară
zbîrlită. Pilula rostogolită ore întregi nu se deosebește de loc ca
formă de pilula încă nemișcată de la locul de construcție.

La ce e bună forma aceasta mereu adoptată, de la începutul lucrării? Îi
folosește cumva Scarabeului curba sferică? Ar trebui să ai coji de nucă
în loc de ochelari ca să nu vezi dintr-odată că insecta a fost inspirată
cum nu se poate mai bine cînd și-a plămădit bucatele în formă de
cocoloș. Merindea, atît de puțin hrănitoare după ce împătritul stomac al
oii a scos din ea sau puțin a lipsit să scoată, orice substanță
asimilabilă, merindea, tain sărac printre cele mai sărace tainuri,
trebue să înlocuiască prin cantitate ceea ce îi lipsește în calitate.

Aceeași condiție este impusă și feluriților gîndaci de bălegar. Ei sînt
toți niște mîncăcioși veșnic nesătui; tuturora le trebuesc atîtea
merinde, cît nici n-ai bănui privind modestele dimensiuni ale
consumatorului. Coprisul spaniol, de mărimea unei alune mai răsărite,
adună sub pămînt, pentru o singură masă, un aluat cît pumnul de mare;
Geotrupul (gîndacul albastru de bălegar) strînge, în fundul gropii sale,
un cîrnat lung de-o șchioapă și gros cît un gît de clondir.

Mîncăcioșii aceștia nesățioși n-o duc rău. Ei se așază chiar sub
maldărul lăsat de vreun catîr oprit în loc și își scobesc acolo galerii
și săli de mîncare. Merindele sînt la ușa locuinței; ele chiar îi
acoperă. E deajuns doar să le care înăuntru în grămezi care să nu le
întreacă puterile și repetînd căratul atîta cît poftesc. Astfel, pe
neobservate, în fundul liniștitelor conace a căror prezență nici nu
poate fi măcar bănuită din afară sînt adunate uimitor de multe alimente.

Scarabeul sacru nu se bucură de avantajul unei căsuțe aflate sub
mormanul din care se culeg merindele. Fiind hoinar din fire, și
neplăcîndu-i atunci cînd vine ceasul de odihnă să stea laolaltă cu
semenii săi, tîlhari vestiți, el trebue să-și caute departe, odată cu
recolta, și așezarea în care să locuiască singuratic. Fără îndoială că
hrana lui e relativ săracă; ea nu poate fi pusă alături de uriașele
bucate ale Coprisului sau de cîrnații îmbelșugați ai Geotrupului. Dar
n-are a face: oricît de modestă ar fi, ea întrece cu mult, prin volum și
greutate, puterile insectei care s-ar gîndi s-o care de-a dreptul. E
prea grea, cu mult prea grea ca să fie dusă în zbor, între picioare, și
e cu neputință de tîrît, înșfăcată de colții mandibulelor.

Folosind transportul direct, pusnicului acestuia, grăbit să se retragă
din lume, nu i-ar rămîne decît un singur mijloc ca să-și adune, în
depărtata lui chilie, cît îi trebue de mîncare pe-o zi: să ducă în zbor,
una după alta, poveri cît poate de mari. Dar cîte călătorii ar trebui să
facă atunci, cît timp ar irosi cu recolta asta în fărîme! Și apoi, la
întoarcere, n-ar găsi oare masa gata pusă și o mulțime de oaspeți
șterpelind din ea? Ocazia e bună; poate că multă vreme n-o să mai dea
peste ea. Trebuie s-o folosească, și încă fără zăbavă; trebue dintr-o
singură dată să scoată de pe șantierul de exploatare atît cît să-și
umple cămara măcar pentru o zi întreagă.

Atunci cum să facă? E simplu de tot. Ceea ce nu poate fi dus, e tîrît;
ceea ce nu poate fi tîrît e cărat prin rostogolire, dovadă toate
mijloacele noastre de cărăușie puse pe roți. Scarabeul adoptă deci
sfera, forma rostogolitoare prin excelență, care n-are nevoie de osie,
face față cum nu se poate mai bine feluritelor încrețituri ale solului
și dă, în fiecare punct al suprafeței, sprijinul trebuitor pentru
desfășurarea celui mai mic efort. Iată problema de mecanică rezolvată de
constructorul pilulelor. Forma sferică a recoltei nu se datorește
rostogolirii, ea o precede: pilula e modelată tocmai în vederea
rostogolirii viitoare, care va înlesni puterilor insectei să care greaua
povară.

Scarabeul preferă soarele al cărui chip îl imită prin crestăturile ca
niște raze aflate pe scufia sa rotunjită. El are nevoie de lumină
puternică pentru a cerceta mușuroiul din care scoate cînd hrana, cînd
materialele necesare construcției culcușului. Ceilalți, Geotrupii,
Coprișii, Onitișii, Onthofagii, își duc, în cea mai mare parte, viața în
întuneric; ei lucrează, invizibil, sub acoperișul excrementului; nu
pornesc în căutare decît la căderea nopții, în lumina gata să se stingă
a amurgului. El, mai încrezător, caută, găsește, cercetează în voioșia
luminii depline; hrana și-o adună în orele cele mai calde și mai
luminoase, fără să se ascundă niciodată. Platoșa lui de abanos lucește
pe mușuroi atunci cînd nu se zărește nici urmă din numeroșii
colaboratori aparținînd altor genuri și tăindu-și partea lor din stratul
de dedesubt. Pentru el e lumina, pentru ceilalți bezna!

       *       *       *       *       *


PARA

Avînd sarcina să supravegheze în clipele de răgaz faptele Scarabeului
sacru, ciobănașul veni voios, într-o duminică din a doua jumătate a lui
iunie, să mă anunțe că socotea timpul potrivit ca să-și înceapă
cercetările. El zărise insecta ieșind din pămînt; scormonise locul de
ieșire și găsise, ceva mai la adînc, ciudatul obiect pe care mi-l
aducea.

Într-adevăr ciudat, și răsturnînd cu totul puținul pe care credeam că-l
știu. Ca formă, seamănă exact cu o pară mititică, o pară care și-ar fi
pierdut coloritul și prospețimea ca să capete o culoare închisă,
devenind răscoaptă. Ce poate fi oare obiectul acesta curios, jucăria
aceasta elegantă care pare ieșită din atelierul unui strungar? E
modelată de mînă omenească? E o imitație de pară destinată vreunei
colecții pentru copii? Într-adevăr, așa s-ar spune. Copiii se strîng
roată în jurul meu; se uită și rîvnesc la frumosul obiect găsit; l-ar
vrea ca să-l pună și pe el în cutia cu jucării. Are o formă mai elegantă
decît o bilă de agată, e cu mult mai grațios decît un ou de fildeș,
decît o sfîrlează din lemn de merișor. E drept că materialul nu pare
dintre cele mai alese; dar rezistă la apăsarea degetelor și are o
curbură foarțe artistică. N-are a face: pînă aflu mai multe, para micuță
găsită sub pămînt n-o să sporească colecția de jucării.

O fi întradevăr lucrată de Scarabeu? o fi avînd înăuntru un ou, o larvă?
Ciobanul așa spune. Într-o pară asemănătoare, strivită din nebăgare de
seamă pe cînd scormonea, el zice că se afla un ou alb, mare cît un bob
de grîu. Dar eu nu îndrăznesc să-l cred, într-atît obiectul adus acum
diferă de pilula așteptată.

Să deschid problematicul obiect găsit și să aflu ce-i în el, ar însemna
poate să fiu neprevăzător; spargerea lui ar dăuna vitalității germenului
din lăuntru, dacă totuși oul Scarabeului e acolo, după cum pare convins
ciobanul. Și apoi, îmi închipui că forma de pară, care contrazice tot ce
știu, e, pe semne, întîmplătoare. Cine știe dacă întîmplarea o să-mi mai
scoată în cale și de-acum înainte ceva asemănător? Mai bine să păstrez
obiectul așa cum e și să aștept evenimentele; și se cuvine, mai ales, să
merg la fața locului, pentru cercetare.

A doua zi, de cu zori, ciobanul se afla la postul său. L-am întîlnit pe
povîrnișurile de curînd despădurite, acolo unde soarele de vară, care
lovește fără milă creștetele oamenilor, nu ne putea ajunge decît peste
două sau trei ore. În răcoarea dimineții, lăsînd turma să pască în paza
lui Faraud, ne-am început împreună cercetările.

Am dat îndată peste o vizuină de Scarabeu, ușor de recunoscut după
mușuroiul proaspăt înălțat deasupra ei. Tovarășul meu scormonește
vîrtos. I-am dat săpăliga mea de buzunar, unealtă ușoară și solidă pe
care nu uit niciodată s-o iau cînd ies, eu, incorijibilul scormonitor al
pamîntului. Culcat, ca să văd mai bine așezarea și mobilierul criptei
despicate, sînt numai ochi. Din săpăligă, ciobanul face pîrghie; cu mîna
liberă el oprește și dă la o parte dărîmăturile.

Am găsit: o văgăună se ivește, și, în umezeala călduță a subteranei
întredeschise, văd, zăcînd la pămînt, o pară superbă culcată de-a
lungul. Da, nici vorbă, această primă descoperire a operii materne a
Scarabeului îmi va lăsa o amintire de neuitat. Dacă aș fi fost arheolog
și, răscolind străvechile relicve ale Egiptului, aș fi dezgropat din
cripta vreunui faraon insecta sacră a morților, tăiată în smarald,
emoția nu mi-ar fi fost mai puternică. Ah! bucurie sfîntă a adevărului
care strălucește de-odată, nimic nu se poate asemăna cu tine! Ciobanul
chiuia; rîdea de zîmbetul meu, se bucura din toată inima de norocul meu.

Întîmplarea nu se repetă: _non bis in idem_, ne spune o veche zicală.
Iată că e a doua oară cînd am sub ochi această ciudată formă de pară. O
fi cumva forma firească, și nu o excepție? Trebuie renunțat la sfera
asemănătoare aceleia pe care insecta o rostogolește pe sol? Să căutăm
mai departe și vom vedea. Un al doilea cuib e găsit. Ca și în cel de mai
înainte, în el se află o pară. Amîndouă perele seamănă ca două picături
de apă; s-ar zice că au ieșit din același tipar. Amănunt deosebit de
important: în cea de-a doua vizuină, lîngă para pe care o îmbrățișează
drăgăstos, se află femela de Scarabeu, mama, ocupată fără doar și poate
s-o desăvîrșească, înainte de-a părăsi, poate pentru totdeauna,
subterana. Îndoielile s-au spulberat: acum cunosc lucrătorul și-i cunosc
opera.

Restul dimineții n-a făcut decît să-mi adeverească și mai mult primele
presupuneri: mai înainte ca soarele necruțător să mă alunge de pe
povîrnișul explorat, aveam o duzină de pere întru totul asemănătoare ca
formă și aproape de aceiași mărime. De cîteva ori mama fusese prezentă
în fundul atelierului.

       *       *       *       *       *

Și acum să spunem povestea așa cum s-a întîmplat, neluînd altă mărturie
decît faptele văzute și revăzute. Cuibul Scarabeului se recunoaște din
afară după o îngrămădire de pămînt scormonit, după micul mușuroi format
din prisosul pămîntului scos pe care mama îngrădind culcușul, n-a putut
să-l mute din loc, o parte a scobiturii trebuind să rămînă goală. Sub
îngrămădirea aceasta se deschide un puț nu prea adînc, cam de un
decimetru, după care urmează o galerie orizontală, dreaptă sau plină de
cotituri, terminîndu-se într-o încăpere cît pumnul de mare. Iată cripta
în care se odihnește, acoperit de hrană, oul pus la clocit în soarele
arzător, sub un strat de pămînt de cîțiva centimetri; iată atelierul
încăpător în care mama, putînd să se miște în voie, a plămădit și a dat
formă de pară pîinei viitorului prunc. Pîinea aceasta de excremente e
culcată orizontal. Forma și volumul ei sînt leite micilor pere văratice
care, prin culoarea lor vie, prin aroma lor și prin faptul că sînt
timpurii, fac bucuria liotei de copii. Mărimea îi e puțin variabilă.
Cele mai mari dimensiuni dau 45 milimetri lungime pe 35 milimetri
lățime; cele mai mici măsoară 35 milimetri pe 28.

Fără să aibă luciul imitației de marmură, suprafața, de-o regularitate
desăvîrșită, e netezită cu grijă sub o pojghiță subțire de pămînt roșu.
Moale ca argila plastică, la început, cînd e de curînd făcută, azima
asta în formă de pară capătă curînd, prin uscare, o coajă tare, care nu
cedează sub apăsarea degetelor. Nici lemnul nu este mai tare decît ea.
Coaja formează un înveliș ocrotitor care-l izolează pe schimnic de lume
și-i îngăduie să-și mănînce proviziile în tihna cea mai deplină. Dacă
însă uscăciunea ajunge pînă la grămăjoara centrală, pericolul devine
deosebit de grav. O să avem prilejul să mai vorbim despre nenorocirile
viermelui silit la un regim de pîine prea uscată.

Ce soi de aluat face brutăria Scarabeului? Îi sînt furnizori catîrul și
calul? De loc. M-aș fi așteptat totuși să fie astfel și s-ar fi așteptat
oricine văzînd cu cîtă rîvnă scoate insecta, pentru propria ei
folosință, din hambarul îmbelșugat al unei baligi obișnuite. Acolo își
face ea de obicei pilula rostogolitoare, pe care se duce s-o mănînce în
vreun locaș retras sub nisip.

Dar dacă ea se mulțumește cu o pîine grosolană, împănată cu fire de
paie, în schimb pentru familie e mult mai pretențioasă. Îi trebuesc
prăjituri fine, hrănitoare, ușor de mistuit; îi trebuie mană de oi, nu
aceea pe care berbecul, uscat de felul lui, o risipește în dîre de
măsline negre, ci aceea care, ieșită dintr-un intestin mai puțin uscat,
e turnată în biscuiți dintr-o singură bucată. Iată materialul dorit,
singurul aluat folosit. Nu slabul și ațosul produs al calului, ci un
material untos, plastic, omogen, îmbibat de sucuri nutritive. Prin
plasticitatea și finețea lui, e cum nu se poate mai bun pentru
săvîrșirea artistică a perei; prin însușirile alimentare, se potrivește
plăpînzimii stomacului noului născut. Viermele va găsi hrană destulă,
într-un volum mic.

Astfel se explică micimea perelor alimentare, micime care mă făcea să am
îndoieli asupra originii celei găsite de mine, înainte de a o întîlni pe
mamă lîngă provizii. Nu puteam să văd în perele acestea atît de mici
hrana unui viitor Scarabeu, atît de mîncăcios și de mare ca statură.

Așa se explică pe semne și faptul că am dat greș cu vechile mele cuști.
În adînca mea neștiință cu privire la viața lui familială, îi aduceam
Scarabeului ce spicuiam pe ici, pe colo, de la un cal sau de la catîr;
și insecta nu voia așa ceva pentru copiii ei, nu cuibărea. Astăzi,
învățînd din cele văzute pe cîmp, îmi iau ca furnizor oaia, și în cuști
lucrurile merg de minune. Înseamnă oare asta că materialele provenite de
la cal, alese din cel mai bun filon și curățite cu grijă, nu sînt
niciodată folosite și preschimbate în pere de creștere? Dacă ce e mai
bun lipsește, ce e mediocru e refuzat? În privința asta rămîn
prevăzător, cu îndoieli. Ce pot afirma este faptul că toate cele o sută
și ceva de mușuroaie cercetate ca să scriu povestirea aceasta aveau de
la primul pînă la ultimul oaia ca furnizor de hrană pentru larve.

Unde se află oul, în grămada asta alimentară, atît de original clădită?
L-am pune bucuroși în centrul acestui mare burduf rotunjit. Centrul e
cel mai bine apărat împotriva tuturor primejdiilor din afară, e cel mai
bine înzestrat cu temperatură statornică. În plus, născîndu-se viermele
va găsi în toate părțile un strat gros de hrană și n-ar fi silit să țină
seama de unde ia primele îmbucături. Totul fiind asemănător în jurul
lui, el n-ar avea decît să aleagă; acolo unde și-ar pune din întîmplare
dintele lui nepriceput, n-ar avea decît să-și continue fără șovăire
prima și delicata lui întremare.

Toate acestea par atît de raționale încît m-am lăsat prins de ele. În
prima pară pe care am cercetat-o luînd la rînd, cu lama unui briceag,
strat subțire după strat subțire, am căutat oul mai întîi în centrul
burdufului, fiind aproape sigur că am să-l găsesc acolo. Spre marea mea
mirare însă, n-am dat de el. În loc să fie scobit, centrul perei e plin.
Acolo se află o grămăjoară alimentară continuă, omogenă.

Deducțiile, pe care le-ar fi împărtășit cu siguranță orice observator
dacă ar fi fost în locul meu, păreau foarte raționale; și totuși,
Scarabeul e de altă părere. Noi avem logica noastră cu care ne mîndrim;
frămîntătorul de balegă își are logica lui, în împrejurarea de față mai
tare decît a noastră. El își are clarviziunea lui, previziunea lui față
de lucruri, și-și pune ouăle în altă parte.

Unde? În partea îngustată a perei, în gîtul ei, cu totul spre capăt. Să
tăiem gîtul acesta de-a lungul, avînd toată grija să nu-i vătămăm
conținutul. În el e scobită o firidă cu pereții lucioși și lustruiți.
Iată tabernacolul seminței, _camera de încolțire_. Oul, foarte mare față
de talia ouătoarei, este un oval alungit, alb, de aproape zece milimetri
lungime și măsurînd 5 milimetri în partea lui cea mai lățită. Un mic gol
îl separă din toate părțile de pereții încăperii. În afară de capătul
posterior care sta lipit de vîrful firidei, el nu atinge nicăeri
pereții. Culcat orizontal, după poziția firească a perei, el stă în
întregime, cu excepția punctului de alipire, pe o somieră de aer, pe cel
mai elastic și mai cald dintre pătuțuri.

       *       *       *       *       *




COPRISUL SPANIOL [2]

PONTA


La licăririle abia zărite ale amurgului, îl văd apărînd pe pragul
vizuinei. Se urcă din adîncime și vine să strîngă recolta. N-are prea
mult de căutat: bucatele sînt chiar acolo, în fața porții, aduse din
belșug și împrospătate prin grija mea. Temător, gata să se retragă la
cel mai ușor pericol, el vine cu pași înceți, măsurați. Scufia dă coaja
la o parte și scormonește, picioarele dinainte scot afară. Un mănunchi
modest, din care curg fărîme, e desprins. Insecta îl trage deandaratelea
și dispare sub pămînt. Nu trec nici două minute și iat-o din nou.
Înainte de-a păși peste pragul locuinței, mereu prudentă, ea cercetează
împrejurimile, cu foile desfăcute ale antenelor.

[2] J. H. Fabre: Souvenirs entomologiques, vol. V, din cap. VII și VIII.

O distanță de două, trei degete depărtate o despart de morman. Pentru ea
nu-i ușor să se aventureze pînă acolo. I-ar fi plăcut mai mult ca hrana
să se afle chiar deasupra ușii, acoperindu-i locuința. Așa ar fi fost
ferită de ieșirile neliniștitoare. Dar eu am hotărît altfel. Ca să-mi
pot face mai ușor observațiile, am pus alimentele de-o parte. Încetul cu
încetul fricosul se liniștește; se obișnuiește cu aerul liber, se
obișnuiește cu prezența mea pe care caut de altfel s-o fac cît mai
neobservată. Ducerea mănunchiurilor se repetă deci la nesfîrșit. Sînt
totdeauna fîșii fără formă, fărîme pe cît sînt în stare să desprindă
ramurile cleștișorilor.

Cunoscînd îndeajuns metoda de înmagazinare, las insecta să-și vadă de
lucrul ei, care continuă aproape toată noaptea. În zilele următoare,
nimic: Coprisul nu mai iese. Într-o singură ședință de noapte, a strîns
o comoară îndestulătoare. Să așteptăm cîtva timp, să lăsăm insecta în
voie să-și rînduiască recolta după placul ei. Înainte de a se împlini
săptămîna, scormonesc cușca; și scot la iveală vizuina a cărei
aprovizionare în parte am urmărit-o.

Ca și pe cîmp, găsesc o încăpere mare cu boltă neregulată, lăsată în jos
spre mijloc, cu podeaua aproape netedă. Într-un ungher se află o
scobitură rotundă, asemănătoare cu orificiul unui gît de sticlă. Acolo e
intrarea de serviciu, dînd într-o galerie oblică; galeria urcă pînă la
suprafață. Pereții locuinței, scobiți în pămînt reavăn, sînt îndesați cu
grijă, și destul de trainici ca să nu se năruie sub loviturile pe care
le dau eu, scormonind. Se vede că, lucrînd pentru viitor, insecta și-a
folosit toate talentele, toate puterile de săpător, ca să facă lucru
trainic. Încăperea, unde au loc numai ospețele, e o simplă scorbură
săpată în grabă, fără regularitate și nu prea solidă: în schimb,
locuința e o criptă de dimensiuni mari și mult mai bine îngrijită.

Bănuiesc că amîndouă sexele iau parte la lucrarea măiastră; cel puțin
întîlnesc deseori perechea în cuștile destinate pontei. Larga și luxoasa
încăpere a fost, fără îndoială, sala de nuntă; căsătoria a avut loc sub
bolta cea mare, la a cărei clădire îndrăgostitul a dat o mînă de ajutor,
prilej nimerit ca să-și mărturisească dorul. Bănuiesc de asemenea că
soțul și-a ajutat consoarta și la recoltare și la căratul în hambar.
După cîte mi s-a părut culege și el, puternic cum este, mănunchiuri și
le coboară în criptă. În doi, munca migăloasă e mai spornică. Dar de
îndată ce locuința a fost aprovizionată din belșug, el se retrage,
discret, se urcă la suprafață și pleacă să se stabilească în altă parte,
lăsînd mama cu delicatele ei treburi. În conacul familiei, rolul lui s-a
isprăvit.

Dar ce se găsește în conacul acesta, unde am văzut că sînt coborîte atît
de numeroase și de modeste poveri de alimente? Un talmeș-balmeș de
bucăți despărțite una de alta? Nici gînd de asemenea lucruri. Am găsit
totdeauna o singură bucată, o pîinică uriașă care umple încăperea lăsînd
doar un culoar îngust de jur împrejur, tocmai cît trebuie ca să poată
trece mama.

Bucățica aceasta arătoasă, adevărată prăjitură regală, n-are o formă
fixă. Am dat peste unele ovoidale, amintind oul de curcă în privința
configurației și a mărimii; am găsit altele elipsoidale, turtite,
semănînd cu o ceapă obișnuită; am dat și peste prăjituri aproape
rotunde, care te fac să te gîndești la brînza de Olanda; am întîlnit
unele care, circulare și ușor umflate în partea de sus, imită pîinile
țăranului provensal sau mai degrabă _fougasso á l'iôu_ cu care se
sărbătoresc paștile. La toate, suprafața e netedă și lucioasă, curbată
regulat.

În privința lor nu te poți înșela: mama a adunat, a plămădit într-un
singur bloc numeroasele părți aduse una după alta; din toate aceste
bucățele ea a făcut o bucată omogenă, răscolindu-le, amestecîndu-le,
frămîntîndu-le cu picioarele. De mai multe ori am surprins-o pe
brutăreasă deasupra uriașei pîinî față de care pilula Scarabeului pare o
nimica toată; ea umblă, se plimbă pe suprafața convexă care uneori
măsoară un decimetru mărime; lovește încetișor în grămadă, o îndeasă, o
netezește. Abia pot arunca o ochire asupra acestei ciudate scene. De
îndată ce e zărită, brutăreasa își dă drumul de-a lungul pantei curbate
și se ghemuește sub cocă.

Ca să poți urmări munca mai departe, s-o studiezi în cele mai mici
amănunte, trebuie să folosești vicleșuguri. Și în privința aceasta nu
mi-e greu de loc. Fie că îndelungata mea obișnuire cu Scarabeul sacru
m-a făcut mai iscusit în ceea ce privește mijloacele de cercetare, fie
că e Coprisul mai puțin prevăzător și îndură mai cuminte neplăcerile
unei captivități stricte, pot, fără nici o stînjenire, să urmăresc în
voie fazele construirii cuibului. Pentru asta folosesc două mijloace,
fiecare dintre ele în stare să-mi scoată la iveală unele
particularități.

Pe măsură ce găsesc în cuști cîteva din prăjiturile acestea mari, le mut
din vizuini împreună cu insecta mamă, și le rînduiesc în cabinetul meu.
Recipientele în care le pun sînt de două feluri, după cum doresc, fie
lumină, fie întuneric. Pentru lumină, folosesc pocale de sticlă al căror
diametru este aproape egal cu al vizuinilor, adică de vreo doisprezece
centimetri. Pe fundul fiecărui pocal se află un strat subțire de nisip
proaspăt, cu totul insuficient ca să se poată îngropa Coprisul în el,
dar îndeajuns totuși ca să ferească insecta de sprijinul alunecos al
sticlei, și să-i dea iluzia unui sol asemănător aceluia de care am
lipsit-o. Pe stratul acesta, pocalul primește mama și pîinea ei mare.

Nu mai e nevoie să spun că pe lumină cît de slabă, insecta, uluită, nu
s-ar apuca să facă nimic. Ei îi trebuie o beznă desăvîrșită, pe care o
săvîrșesc cu ajutorul unui manșon de carton, acoperind pocalul. Ridicînd
puțin, cu mare grijă, manșonul acesta, pot oricînd vreau, la lumina
domoală a cabinetului meu, să-l surprind pe captiv în munca lui și chiar
să-i urmăresc cîtva timp mișcările. După cum se vede, metoda este cu
mult mai simplă decît aceea pe care am folosit-o atunci cînd am vrut să
văd Scarabeul sacru la munca lui de modelator de pere. Firea mai blajină
a Coprisului nu se opune simplificării acesteia, care n-ar duce la mare
lucru cu cealaltă insectă. Astfel, pe masa cea mare din laboratorul meu
sînt rînduite vreo zece asemenea aparate cu eclipse. Cine le-ar vedea
înșirate acolo le-ar lua drept un asortiment de mărfuri coloniale
închise în pungi cenușii.

Pentru întuneric, folosesc ghivece de flori pline cu nisip proaspăt și
îndesat. Mama și prăjitura ei ocupă partea de jos, transformată în cuib
cu ajutorul unui ecran de carton care se boltește și susține nisipul de
deasupra. Sau, și mai bine încă, pun pur și simplu mama deasupra
nisipului, împreună cu merindele ei. Ea își scobește o vizuină, strînge
acolo proviziile, își face un cuib, și lucrurile se petrec ca de obicei.
De fiecare dată însă pun drept capac o lamă de sticlă ca să fiu sigur că
nu-mi fug captivii.

       *       *       *       *       *

Ce ne arată pocalele acoperite cu manșon opac? Multe lucruri, cît se
poate de interesante. Mai întîi acesta: pîinea cea mare nu-și datorește
mecanismului vreunei rostogoliri curbura ei, totdeauna regulată, în
ciuda formei variabile. Însăși cercetarea vizuinii naturale ne arată că
o asemenea grămadă nu putuse fi rostogolită într-o încăpere pe care o
umple aproape în întregime. De altfel forțele insectei ar fi
neputincioase pentru o asemenea povară.

Cercetat din cînd în cînd, pocalul ne înfățișează același tablou: văd
mama, cocoțată pe grămadă, pipăind ici, colo, bătînd ușurel, netezind
zgrunțurile, desăvîrșind lucrul; și n-o aflu niciodată părînd că vrea să
răstoarne bulgărele. E limpede ca lumina zilei: nici nu poate fi vorba
de clătinări.

Stăruința, grijile răbdătoare ale frămîntătoarei, mă fac să bănuiesc un
amănunt al meseriei care nici nu mi-ar fi trecut prin minte. De ce
atîtea îndreptări ale bulgărelui, de ce o așteptare atît de îndelungată
înainte de a-l folosi? Într-adevăr, se scurge o săptămînă și mai bine
pînă cînd insecta, tot bătătorind și netezind, se hotărăște să-și
folosească grămada strînsă.

Cînd și-a frămîntat aluatul cît trebue, brutarul îl strînge într-o
singură grămadă, într-un colț al căpisterului. Căldura dospirii pîinii e
mai spornică în mijlocul mormanului voluminos. Coprisul cunoaște
secretul acesta de brutărie. El își strînge într-o singură bucată toată
recolta; plămădește cu grijă totul într-o turtă provizorie, căreia îi dă
răgaz să se îmbunătățească printr-un proces lăuntric care face aluatul
mai gustos și-i dă un grad de tărie potrivit pentru lucrările
ulterioare. Atîta vreme cît nu s-a desăvîrșit procesul chimic, calfa
brutarului și Coprisul așteaptă. Pentru insectă durează mult, cel puțin
o săptămînă.

Iată că e gata. Calfa brutarului își împarte mormanul de aluat în bucăți
din care fiecare va deveni o pîine. Coprisul face la fel. Printr-o
crestătură circulară tăiată cu ajutorul satîrului mandibulelor și al
ferăstrăului picioarelor anterioare, el desface din bucată o felie avînd
volumul reglementar. Lovitura asta de satîr o dă fără să șovăie, fără să
mai îndrepte adăogînd sau scăzînd. Din prima dată și printr-o tăietură
sigură, e obținută bucata de mărimea cuvenită.

Acum trebue să-i dea forma. Strîngînd cît poate mai bine cu picioarele
ei scurte, atît de puțin potrivite, s-ar părea, pentru o astfel de
muncă, insecta rotunjește bucata numai prin apăsare. Ea se mișcă, plină
de gravitate, de colo-colo, deasupra pilulei încă fără formă, se urcă și
se coboară, se întoarce la dreapta și la stînga, deasupra și dedesubt;
apasă cu socoteală ceva mai puțin aici, ceva mai mult colo; îndreaptă cu
o răbdare de neclintit; și iată că peste douăzeci și patru de ore bucata
colțuroasă a devenit o sferă perfectă, de mărimea unei prune. Într-un
ungher al atelierului său ticsit, artistul bondoc, abia avînd cu ce să
se miște, și-a sfîrșit opera fără s-o clintească măcar o dată de pe
temelia ei; cu timp îndelungat și cu răbdare, a săvîrșit globul
geometric pe care se părea că uneltele lui nepotrivite și spațiul îngust
îl vor împiedica să-l facă.

Insecta își desăvîrșește, își netezește cu drag sfera, încă multă vreme,
trecîndu-și binișor piciorul încoace și încolo, pînă ce dispare și cel
mai mic zgrunțure. Migăloasele ei îndreptări par a nu se mai sfîrși
niciodată. Totuși spre sfîrșitul zilei a doua globul e socotit ca fiind
destul de bun. Mama se urcă în vîrful edificiului; și scobește acolo,
tot prin simplă apăsare, un crater puțin adîncit. În lighenașul acesta e
zămislit oul.

Apoi, cu o băgare de seamă nemaipomenită, cu o gingășie uluitoare pentru
niște unelte atît de grosolane, buzele craterului sînt alipite în așa
fel încît să formeze o boltă deasupra oului. Mama se întoarce cu
încetul, răzuie puțin, trage materialul spre partea de sus, sfîrșește
acoperișul. Munca aceasta e mai gingașă decît oricare alta. E de ajuns o
apăsare nechibzuită, o împingere prost calculată, ca să primejduiască
germenele, sub acoperișul lui subțire. Din cînd în cînd, munca de
îngrădire e oprită. Neclintită, cu fruntea plecată, mama pare că-și
aține urechea la adîncitura de dedesubt, pare că ascultă ce se petrece
acolo, înăuntru.

Se vede că lucrurile merg bine; și munca migăloasă reîncepe: acum
urmează răzuirea fină a marginilor, în folosul vîrfului care se ascute
puțin, se alungește. Sfera primitivă e înlocuită de un ovoid cu capătul
mic în sus. Sub gurguiul mai mult sau mai puțin ieșit în afară, se află
locul în care se dezvoltă oul. Încă douăzeci și patru de ore sînt
cheltuite pentru munca aceasta minuțioasă. În total acele ceasornicului
fac de patru ori turul cadranului, iar cîteodată și de mai multe ori
pînă cînd e construită sfera, pînă cînd e scobit lighenașul, pînă cînd e
depus oul și îngrădit prin transformarea sferei în ovoid.

Insecta se reîntoarce la grămăjoara începută și desprinde din ea o a
doua bucată care, prin aceleași manipulări, devine ovoid locuit de ou.
Ce rămîne e de ajuns pentru al treilea ovoid, ba adeseori chiar pentru
un al patrulea. Cînd mama nu are alte materiale la îndemînă în afară de
cele adunate de ea în vizuină, n-am văzut-o niciodată depășind acest
număr.

Ponta s-a sfîrșit. Iat-o pe mamă în odăița ei pe care aproape că o umplu
cele trei sau patru leagăne, înălțate unul în fața altuia, cu vîrful în
sus. Ce-o să facă ea acum? Nici vorbă că o să se ducă să-și refacă
puterile afară, după ce a ținut un post atît de îndelungat. Cine crede
așa, se înșală însă. Ea rămîne locului. Și totuși, de cînd stă sub
pămînt, ea n-a mîncat nimic, ferindu-se să se atingă de grămăjoara care,
împărțită în părți egale, va servi drept hrană familiei. Coprisul este
uimitor de scrupulos față de bunurile familiei: e un devotat care
înfruntă foamea ca să nu-i lase pe ai lui în lipsuri.

Și o mai înfruntă pentru ceva: rămîne să facă de pază în jurul
leagănelor. Începînd de la sfîrșitul lui iunie, e greu să găsești
vizuini, din pricina mușuroaielor dispărute în urma vreunei furtuni, din
pricina vîntului, a pașilor trecătorilor. În cele cîteva pe care ajung
să le descopăr găsesc totdeauna mama, moțăind lîngă grupul de pilule,
înlăuntrul cărora se lăfăește, în fiecare, plesnind de gras, un vierme
aproape complet dezvoltat.

[Ilustrație: Fig. 2 Coprisul spaniol]

Aparatele mele întunecoase, ghivecele de flori umplute cu nisip
proaspăt, confirmă ceea ce îmi arată cîmpul. Mamele, îngropate împreună
cu proviziile în prima jumătate a lui mai, nu se mai ivesc la suprafață,
sub capacul de sticlă. După pontă ele stau retrase în vizuini; greaua
perioadă a căldurilor dogoritoare o petrec împreună cu ovoidele lor, pe
care le supraveghează, fără îndoială, după cum ne arată pocalele
dezvăluitoare ale tainelor subsolului.

Abia la primele ploi de toamnă, prin septembrie, ele se urcă și ies. Dar
atunci generația nouă a ajuns la forma desăvîrșită. Mama are deci, sub
pămînt, bucuria de a-și cunoaște familia, prerogativă atît de rară la
insecte; ea își aude fiii zgîriind învelișul nimfal ca să se elibereze;
e de față la spargerea cufărașului pe care l-a lucrat cu atîta grijă; ba
poate că vine chiar în ajutorul celor istoviți dacă răcoarea serii n-a
muiat îndeajuns celula. Mama și progenitura părăsesc împreună subsolul,
vin împreună la serbările de toamnă, atunci cînd soarele e blajin și
cînd mana oilor se găsește din belșug pe poteci.

Ghivecele de flori ne mai arată încă ceva. La suprafața lor așez,
despărțite una de alta, cîteva perechi de insecte scoase din vizuini la
începuturile lucrărilor. Și le dau merinde, cîte vor. Fiecare pereche se
îngroapă în pămînt, se statornicește, agonisește; apoi, peste vreo zece
zile, bărbatul reapare la suprafață, sub lama de sticlă. Soața lui stă
nemișcată. Ponta se face în fundul ghiveciului, pilulele de hrană sînt
modelate acolo, rotunjite cu răbdare și strînse laolaltă. Și, ca să nu
tulbure munca mamei, tatăl s-a exilat din gyneceu. A ieșit afară, ca să
plece în altă parte să-și scobească un culcuș. Neputînd să-l facă în
spațiul îngust al ghiveciului, el rămîne la suprafață, abia pitit sub
puțin nisip sau sub cîteva fărîme de hrană. Îndrăgostit de adîncimile
subterane, de răcoare și întuneric, el rămîne cu îndărătnicie timp de
trei luni la aer, uscăciune și lumină; și refuză să se îngroape,
temîndu-se să nu tulbure lucrările sfinte care se îndeplinesc acolo,
jos. Merită laude Coprisul pentru respectul arătat față de locuința
maternă.

Să revenim la pocaluri, unde, sub ochii observatorului trebue să se
repete faptele pe care solul ni le ascunde. Cele trei sau patru pilule
cu ou, rînduite una în fața alteia, ocupă aproape întreaga încăpere și
nu lasă între ele decît niște culoare înguste. Din grămăjoara inițială
n-a mai rămas aproape nimic: abia dacă mai sînt cîteva fărîme, folosite
cînd vine foamea. Dar asta nu constituie o grijă de căpetenie pentru
mamă, preocupată mai presus de orice de ovoidele ei.

Ea merge fără preget de la unul la altul, le pipăie, le ascultă, le
îndreaptă în locuri unde ochii mei nu pot distinge nimic defectuos.
Poate că laba ei grosolană, înmănușată în materie cărnoasă, mai
clarvăzătoare în bezne decît retina mea în lumina zilei, descoperă
începuturi de crăpături, lipsuri de omogenitate, care se cuvine să fie
înlăturate pentru a împiedica din vreme pătrunderea aerului uscăcios.
Iscusita mamă se strecoară deci de colo, colo, prin golurile agoniselii
ei; inspectează cuibul plin; îndreaptă cea mai mică neorînduială ivită.
Dacă o tulbur, ea scoate uneori, din vîrful abdomenului frecat de
marginile răsfrînte ale elitrelor, un fîșîit încetișor, aproape un vaet.
Astfel, între grijile minuțioase și ațipeală, lîngă grămada strînsă, se
scurge trimestrul trebuitor pentru evoluția familiei.

Cred că întrevăd motivul acestei îndelungate supravegheri. Cei care își
rotunjesc pilulele, Scarabeii și Gymnopleurii (gîndacii de bălegar) nu
au niciodată mai mult decît o singură pară, un singur ovoid, în vizuină.
Grămada adusă uneori de la mari distanțe, este neapărat limitată de
puterile lor. Ea e îndestulătoare pentru o larvă, dar nu ajunge pentru
două. Face excepție doar altă specie de Scarabeu (Scarabeus laticolis)
care își crește familia cu mare cumpătare, și știe să-și împartă în două
părți modeste agoniseala lui rostogolitoare.

Ceilalți sînt nevoiți să-și sape cîte o vizuină specială pentru fiecare
ou. Cînd totul e gata în noua locuință--și munca nu durează cine știe
cît--ei părăsesc subterana, și se duc în altă parte, unde îi mînă
întîmplarea, să reînceapă pilula, văgăuna, ponta. Cu asemenea obiceiuri
de nomazi, supravegherea prelungită e cu neputință de îndeplinit.

Scarabeul are de suferit din pricina asta. Para lui, de o regularitate
superbă la început, se scorojește curînd, se acoperă cu solzi, se umflă.
Felurite cryptogame o năpădesc și o distrug; umflarea materiei îi strică
forma și o crapă. Știm cum fac viermii față tuturor nenorocirilor
acestora.

Coprisul folosește alte mijloace. El nu-și rostogolește hrana la
distanță, o înmagazinează pe loc, în bucăți, și asta îi îngăduie să
adune într-o singură vizuină deajuns pentru întreaga pontă. Fiindcă nu
mai are de ce să plece, mama rămîne pe loc și supraveghează. Sub
ocrotirea mereu atentă, pilula nu se scorojește, căci orice crăpătură e
astupată de îndată ce apare; pilula nu se acoperă cu vegetație parazită,
fiindcă nu poate crește nimic pe un sol greblat întruna. Cele cîteva
zeci de ovoide pe care le am sub ochi vădesc cîtă înrîurire are
ocrotirea atentă a mamei: niciunul nu e pleznit, crăpat, năpădit de
ciupercuțele infim de mici. La toate, suprafața nu lasă nimic de dorit.
Dar dacă i le iau mamei ca să le pun sub sticlă, în cutie de tinichea,
pilulele au soarta perelor Scarabeului: fără supraveghere le așteaptă
ruina mai mult sau mai puțin deplină.

Două exemple ne vor arăta aceasta. Îi răpesc mamei două pilule din trei
și le pun într-o cutie de tinichea, la adăpost de uscăciune. Nu trece
nici o săptămînă măcar și ele sînt acoperite de vegetație cryptogamică.
Pe solul acesta fertil se cam află de toate: ciupercilor inferioare le
priește aici. Astăzi se găsesc plantule cristaline, umflate în formă de
fus, acoperite cu cili scurți care parcă lăcrămează rouă, și terminate
printr-un căpșor rotund, negru ca tăciunele. N-am de loc poftă să
folosesc cărți și microscop ca să determin infima apariție care, pentru
prima dată, îmi atrage privirile. Puțin importă chestiunea asta de
botanică: ne e deajuns să știm că pata verde-întunecată a pilulelor a
dispărut, într-atît e de des gazonul alb și cristalin, punctat cu atomi
negri.

Dau înapoi cele două pilule Coprisului, care o supraveghează pe cea de-a
treia. Acoperămîntul opac e pus iar la loc, și insecta rămîne
netulburată în întuneric. Peste o oră, sau mai puțin chiar, îi fac o
nouă vizită. Parazitul vegetal a dispărut cu totul, secerat, nimicit
pînă la ultimul firișor. Lupa nu mai descoperă nici urmă din stuful atît
de des mai adineauri. Grebla picioarelor a trecut pe acolo, iar
suprafața a recăpătat curățenia cuvenită unei bune higiene.

Altă probă, mai grea. Cu vîrful briceagului spintec o pilulă în partea
de sus și las oul descoperit. Iată o spărtură asemănătoare, dar mai mare
decît cele care pot surveni în mod firesc. Îi redau mamei leagănul
violat, amenințat să sfîrșească prost dacă nu intervine ea. Ea intervine
numaidecît, de cum se face întuneric. Fîșiile iscate de briceag sînt
alipite și sudate între ele. Puținul material care lipsește e înlocuit
prin răzăturile făcute pe flancuri. În foarte scurtă vreme crăpătura e
atît de bine reparată încît nu mai rămîne nici urmă din spargerea mea.

Reîncep, agravînd primejdia. Tot grupul pilulelor, în număr de patru,
suferă atacul briceagului, care străpunge încăperea oului și nu-i lasă
acestuia decît un adăpost incomplet, sub bolta crăpată. Mama face față
primejdiei cu o iuțeală minunată. Cît ai clipi totul e repus în ordine.
Ah! sînt sigur că avînd o asemenea supraveghetoare, care nu doarme
niciodată decît cu un ochi, e cu neputință să se formeze crăpăturile și
umflăturile care deformează de atîtea ori lucrarea Scarabeului.

Patru pilule cu ou, atîta doar am putut obține din torta cea mare scoasă
din vizuină în vremea cînd avea loc împerecherea. Înseamnă asta că ponta
se mărginește la atît? Așa cred. Ba cred că de obicei e mai redusă și se
compune din trei, din două sau chiar dintr-un singur ou. Pensionarii
mei, izolați în ghivece pline cu nisip la începutul cuibăritului, nu
s-au mai ivit la suprafață după ce și-au dus în văgăună merindea
necesară; ei n-au mai venit afară să ia din hrana reîmprospătată și să
poată astfel mări numărul, totdeauna foarte mărginit, al ovoidelor
aflate în fundul aparatului sub supravegherea mamei.

Spațiul disponibil s-ar putea să aibă vreun amestec în această limitare
a pontei. Trei sau patru pilule ticsesc vizuina; altele n-ar mai încăpea
acolo, și mama, casnică prin înclinare dar și prin datorie, de asemenea,
nu se gîndește să mai scobească încă o locuință. E drept că mărind
locuința actuală, s-ar putea învinge piedica spațiului; dar atunci o
boltă de prea mare întindere ar putea fi expusă oricînd la prăbușire.
Dacă aș interveni eu însumi, dacă aș da spațiul, fără primejdia unei
bolți care să se prăbușească, s-ar putea oare mări ponta?

Da, pînă ce devine aproape dublă ca număr. Vicleșugul meu e foarte
simplu. Dintr-un pocal, îi iau cele trei sau patru pilule mamei, care a
terminat-o de făcut pe cea din urmă. Din grămăjoară n-a mai rămas
aproape nimic. O înlocuiesc prin altă grămăjoară, făcută de mine,
frămîntată cu vîrful unui cuțit de tăiat hîrtie. Brutar de-un soi nou,
refac aproape ce a făcut insecta la început. Cititorule, nu rîde de
brutăria mea: știința își trece peste ea suflul ei purificator.

Torta mea e bine primită de Coprisul care își reîncepe munca, își
reîncepe ponta și-mi dăruiește trei ovoide perfecte. În total, șapte,
cel mai mare număr obținut în diversele mele încercări de acest fel. Din
prăjitura primitivă a mai rămas disponibilă o bucată mare. Insecta n-o
folosește, cel puțin pentru cuib, ea o mănîncă. S-ar părea că ovarele îi
sînt secătuite. Hotărît lucru: vizuina prădată oferă spațiu și mama
profită dublîndu-și aproape ponta, datorită hranei făcută de mine.

În condiții naturale nu se poate întîmpla nimic asemănător. Nu se află
prin preajmă nici o calfă de brutar, care să frămînte cu lopățica și să
vîre o nouă tortă în văgăuna Coprisului. Totul vădește că insecta,
căreia îi place să stea mai mult acasă și e hotărîtă să nu se mai
ivească pe afară decît o dată cu răcoarea toamnei, are o fecunditate
foarte mărginită. Familia îi e compusă din cel mult trei sau patru
copii. Ba chiar mi s-a întîmplat odată, pe timpul arșiței, atunci cînd
ponta e sfîrșită de multă vreme, să dezgrop o mamă care supraveghea o
singură pilulă. Aceasta, poate din pricină că nu avea merinde
îndestulătoare, își redusese bucuriile materne la limita cea mai de jos.

Pîinișoarele plămădite de cuțitul meu sînt lesne primite. Să folosim
faptul acesta pentru cîteva experiențe. În locul unei pîinișoare mari,
cerînd risipă de material, plămădesc o pilulă de forma și volumul celor
două sau trei pe care le păzește o mamă după ce a vîrît cîte un ou în
ele. Copia mea este destul de reușită. Dacă aș pune-o lîngă o pilulă
naturală, n-aș mai putea s-o deosebesc de aceasta. Pilula frauduloasă e
introdusă într-un pocal, alături de celelalte. Insecta deranjată se
ghemuiește de îndată într-un colț, sub puțin nisip. O las în pace timp
de două zile. Apoi, spre mirarea mea, găsesc mama în vîrful pilulei
mele, pe care o scobește dintr-o dată. După amiază, oul e depus, și
scobitura închisă. Nu-mi mai deosebesc pîinișoara mea de cele ale
Coprisului, decît după locul pe care îl ocupă. O pusesem în marginea
dreaptă a grupului; o regăsesc în marginea dreaptă, lucrată de insectă.
Cum de și-a putut da seama insecta că pilula, întru totul asemănătoare
cu celelalte, nu era ocupată? Cum de și-a îngăduit, fără șovăire, să
scobească un crater în vîrf, cînd în vîrful acesta, după toate
aparențele, putea să se afle un ou? Insecta se ferește cu grijă să
scobească din nou ovoidele terminate. Ce ghid îi îngăduie să-l scobească
pe cel artificial, care e o imitație atît de înșelătoare?

Reîncep încă o dată, și încă o dată, și încă o dată. Același rezultat:
mama nu-mi confundă opera cu a ei, și profită de ea ca să depună un ou.
O singură dată, fiindu-i foame, după cîte se pare, o văd hrănindu-se din
pîinea mea. Putința de a deosebi între pilulele cu ou și cele fără ou se
vădește și aici la fel de bine ca și în cazul precedent. În loc să muște
din pilulele cu ou, dacă o cuprinde foamea, cum poate ea ghici și folosi
pilulele care n-au ouă, în ciuda izbitoarei asemănări exterioare?

Nu cumva e greșit făcută pilula mea? Nu cumva lama de lemn n-a îndesat
destul și n-a dat tăria trebuitoare? Oare n-a fost frămîntat îndeajuns
materialul?

Iată niște întrebări grele, care depășesc priceperea mea la soiul acesta
de meșteșug. Să folosim un maestru în arta turtelor. Împrumut de la
Scarabeul sacru pilula pe care el începe s-o facă în cușca lui. O aleg
mai mică și cu un volum asemănător aceluia adoptat de Copris. E adevărat
că pilula e rotundă; dar și pilulele Coprisului sînt adeseori rotunde,
chiar după ce au fost depuse ouă în ele.

Și iată că pîinea Scarabeului, pîinea aceasta de calitate desăvîrșită,
plămădită de regele calfelor de brutari, are aceeași soartă ca și pîinea
mea. Uneori se depune un ou în ea, alteori e mîncată, fără să se
întîmple niciodată din nebăgare de seamă vreun accident față de pilulele
identice plămădite de Copris.

Să nu te pierzi în fața unui asemenea amestec, să spinteci ceea ce este
încă materie neînsuflețită și să respecți ceea ce a devenit leagăn, să
deosebești îngăduitul de interzis, mi se pare, într-un astfel de caz, că
nu poate fi explicat numai prin ghidul unor simțuri similare cu ale
noastre. Zadarnic invocăm vederea: insecta lucrează în beznă. Și chiar
dacă ar lucra la lumină, încurcătura ar fi la fel de mare. Forma și
înfățișarea sînt asemănătoare la toate; cea mai clarvăzătoare vedere
omenească ar da greș cînd amestecul a fost săvîrșit.

E cu neputință să invocăm simțul mirosului: materialul e același; el e
totdeauna produs de oi. Cu neputință să invocăm simțul pipăitului. Ce
poate însemna atingerea pentru o coajă cornoasă? Și ar fi nevoie aici de
o sensibilitate neîntrecută. De altfel, dacă admitem că s-ar afla în
picioare, în tarse mai ales, în palpii bucali, în antene sau oriunde am
vrea, o oarecare însușire de a deosebi tarele de moale, zgrunțurosul de
neted, rotundul de colțuros, globul Scarabeului ne-ar arăta că ne
înșelăm. În privința materialului, el este întru totul asemănător cu
sfera Coprisului, atît în ceea ce privește gradul de frămîntare, cît și
tăria, configurația suprafețelor; și totuși, Coprisul nu se înșeală.

Ca să facem apel la gust, n-are nici un rost în problema aceasta. Rămîne
auzul. Mai tîrziu, n-aș avea nimic împotrivă. Cînd larva iese din ou,
mama, atentă, poate la nevoie s-o audă rozînd zidul temniței; dar acum
în încăpere nu se află decît un ou, și toate ouăle sînt tăcute.

Ce mijloace îi rămîn deci mamei,--să nu zic pentru a dejuca
vicleșugurile mele, căci problema e adîncă și animalul n-a fost
înzestrat cu însușiri speciale numai cu scopul de a dezlega
vicleșugurile experimentatorului,--ce mijloace, spuneam, îi rămîn mamei
ca să preîntîmpine greutățile muncii ei firești? Să n-o pierdem din
vedere: ea începe prin a modela un glob. Grămada rotundă nu se
deosebește adesea de pilulele cu ou, nici în ceea ce privește forma și
nici în privința mărimii.

Neputîndu-se trăi în liniște nicăieri, nici chiar sub pămînt, dacă mama,
grozav de fricoasă, fuge într-un moment de teamă de pe sfera ei și o
părăsește ca să se ascundă în altă parte, cum o va regăsi ea apoi și cum
o va deosebi de celelalte, fără riscul de a strivi un ou atunci cînd va
trebui, prin apăsare, să scobească un crater în vîrful pilulei? Pentru
asta are nevoie de un ghid sigur. Care e ghidul acesta? Nu știu.

Am spus de multe ori, și repet și acum: insecta are însușiri sensoriale
de o finețe deosebită, potrivite pe deplin muncilor ei, însușiri pe care
nu ne e îngăduit nici să le bănuim măcar, fiindcă nu sînt de loc
asemănătoare cu ale noastre. Orbul din naștere nu-și poate închipui ce
sînt culorile. În fața necunoscutului de nepătruns care ne înconjoară,
noi sîntem orbi din naștere; mii și mii de întrebări se iscă, fără
putință de răspuns.




GEOTRUPII [3]

HIGIENA GENERALĂ


Să termini ciclul anual în formă de adult, să te vezi înconjurat de fii
la sărbătorile primăverii, să-ți dublezi și să-ți triplezi familia,
iată, fără îndoială, un privilegiu cu totul excepțional în lumea
insectelor. Albina, aristocrația instinctului, piere de îndată ce-a
umplut oala cu miere; Fluturele, alt aristocrat, nu al instinctului, ci
al podoabei, moare cînd și-a fixat la loc potrivit grămada de ouă;
Cărăbușul, cu platoșa atît de puternică, piere cînd și-a împrăștiat
sămînța posterității pe sub pietriș.

[3] J. H. Fabre: Souvenirs entomologiques, vol. V, din cap. X.

Așa se întîmplă și cu celelalte, în afară de insectele sociale, la care
mama supraviețuiește singură sau însoțită de slujitori. Legea e
generală: insecta este, de la naștere, orfană de tată și de mamă. Și
iată că, printr-o schimbare totală și neașteptată, umilul scormonitor al
bălegarului scapă neîndurării care îi nimicește pe cei măreți. Gîndacul
de gunoi, copleșit de zile, devine patriarh.

Longevitatea aceasta îmi lămurește mai întîi un fapt care mă izbise
odinioară, cînd, pentru a cunoaște cît de cît vietățile a căror poveste
mă atrăgea atîta, prindeam cu boldul în cutii Coleopterele Curculionide,
Cărăbușii, Cetonidele, Buprestidele, croitorii din genul Saperda etc.
găsiți unul cîte unul, după cercetări îndelungate.

       *       *       *       *       *

Cu gîndacii de gunoi mai zic și eu! Vorbiți-mi de Coleopterele astea
dacă e vorba să umplem cu vîrf cele mai nesățioase sticluțe
asfixiatoare. Ele se găsesc, mai ales cele mici, cu duiumul, pe cînd
celelalte sînt viețuitoare presărate pe ici, pe colo. Îmi amintesc de
Ontofagi și de Afodii mișunînd cu miile sub același acoperămînt. Grămada
lor putea fi strînsă cu lopata.

Și astăzi mă uimește desimea acestor mulțimi; ca și pe vremuri,
abundența familiei gîndacilor de gunoi este izbitoare față de raritatea
relativă a celorlalte. Dacă mi-ar da prin gînd să iau din nou tolba de
vînător de insecte și să-mi reîncep cercetările care mi-au adus atîtea
clipe plăcute, aș fi sigur că mi-aș umple sticluțele cu Scarabei,
Copriși, Geotrupi, Ontofagi și cu alți membri ai aceleiași bresle, mai
înainte de a găsi un cît de neînsemnat reprezentant al restului seriei.
Sosește luna mai, și scormonitorul gunoaielor e cel mai numeros: vin
lunile lui iulie și august, cu arșița lor dogoritoare care oprește în
loc viața pe cîmpii, și exploatatorul murdăriilor e mereu la lucru, pe
cînd ceilalți sînt ascunși în pămînt, nemișcați, amorțiți. El și
contemporanul său Greierele sînt aproape singurii care muncesc în zilele
de zăduf.

Mulțimea asta de gîndaci de gunoi, cel puțin în regiunea mea, n-o fi
cauzată cumva de longevitatea formei adulte? Eu cred că da. Pe cînd
celelalte insecte nu sînt chemate să se bucure de vară decît generație
după generație, ei sînt poftiți, tatăl lîngă fii, mama lîngă fiice.
Avînd o fecunditate egală, ei sînt deci dublu reprezentați.

Și merită, într-adevăr, să fie, datorită serviciilor aduse. Există o
higienă generală care cere, în cel mai scurt timp, dispariția tuturor
putreziciunilor. Parisul nu și-a rezolvat încă formidabila problemă a
gunoaielor, chestiune de viață și de moarte, mai curînd sau mai tîrziu,
pentru uriașa cetate. Lumea se întreabă dacă centrul luminilor nu este
sortit să piară într-o bună zi sub miazmele unui sol saturat de
putreziciuni. Ceea ce aglomerarea cîtorva milioane de oameni nu poate
obține cu toate comorile ei de bogății și de talente, există în cel mai
neînsemnat cătun, fără nici o cheltuială, ba chiar fără să se
îngrijească nimeni de asta.

Nespus de grijulie față de curățenia satelor, natura e nepăsătoare, cînd
nu e dușmănoasă, față de bunul trai al orașelor. Ea a zămislit pentru
cîmpuri două categorii de curățitori pe care nimic nu-i obosește, nimic
nu-i face să dea înapoi. Unii, muștele, Silfele, Pielarii, Necroforii,
Histeridele, se îngrijesc de disecția cadavrelor. Ei ciopîrțesc,
îmbucătățesc, distilează în stomacurile lor rămășițele morții ca să le
redea vieții.

O cîrtiță spintecată cu uneltele de muncit țarina spurcă poteca cu
măruntaiele ei care s-au și învinețit; o năpîrcă zace pe iarbă, strivită
de călcîiul unui trecător care crede, nătărăul de el, că a făcut treabă
bună; o păsărică fără pene, picată din cuib, s-a zdrobit în mod jalnic,
la rădăcina pomului unde locuia; mii și mii de alte asemenea rămășițe,
de toate soiurile, sînt împrăștiate ici și colo, spurcînd locul prin
miasmele lor dacă nimeni nu curăță. Să n-avem teamă: de îndată ce e
semnalat undeva un stîrv, micuții ciocli dau fuga într-acolo. Ei îl iau
în primire, îl golesc, îl consumă pînă la os, sau cel puțin îl reduc la
uscăciunea unei mumii. În mai puțin de douăzeci și patru de ore,
cîrtița, năpîrca, păsărica, au dispărut, iar higiena e satisfăcută.

Aceeași hărnicie în muncă o are și a doua categorie de curățitori. Prin
sate nu există barăcile cu miros de amoniac în care se scurg la oraș
murdăriile noastre. Țăranul nu cere să-l ascundă ochilor, atunci cînd
vrea să rămînă singur, decît un ziduleț atîtica de înalt, un gard, un
tufiș. Cu asemenea apucături simple, e lesne de înțeles peste ce poți da
în cale. Atras de rozetele lichenilor, de pernițele mușchilor, de
mănunchiurile de borșișor și urechelniță și de alte asemenea minunății
cu care sînt împodobiți bolovanii vechi, te apropii de ceva semănînd cu
un zid și îngrădind o vie. Vai! La poalele adăpostului atît de minunat
împodobit, ce spurcăciune se lăfăiește! O iei la fugă: licheni, mușchi,
Borșișor, nu te mai ispitesc. Reîntoarce-te mîine. Murdăria a dispărut,
locul e curat: gîndacii de gunoi au trecut pe aici.

Să ne ferească privirea de scîrnăviile prea adesea întîlnite, este,
pentru voinicii aceștia, treaba cea mai neînsemnată: lor le e hărăzită o
sarcină mult mai înaltă. Știința ne spune că flagelurile cele mai de
temut pentru omenire își au agenții lor în organisme infim de mici, în
microbi, vecinii mucegaiurilor, la hotarele extreme ale regnului
vegetal. În timpurile de epidemii ei forfotesc în număr de miliarde
nesfîrșite și infectează aerul și apa, această primă hrană a vieții; ni
se răspîndesc pe rufe, pe haine, pe mîncare și duc astfel, mai departe,
molipsirea. Orice lucru murdărit de ei trebue nimicit prin ardere,
sterilizat cu substanțe corosive.

       *       *       *       *       *

Printre apărătorii noștri împotriva pericolelor spurcăciunilor lăsate cu
nerușinare în bătaia soarelui, cei mai de seamă, în climatul nostru,
sînt Geotrupii (gîndacii de bălegar): și asta nu din pricină că ar fi
mai harnici decît alții, ci pentru că talia lor mai mare le dă putința
să lucreze mai cu spor. Alminteri, cînd e vorba de simpla lor hrană, le
plac în deosebi materiile cele mai de temut pentru noi.

În vecinătatea mea lucrează patru feluri de Geotrupi. Doi dintre ei (G.
_mutator_ Marsch și G. _sylvaticus_ Panz.) sînt rarități pe care e mai
bine să nu punem temei pentru o studiere mai îndelungată; dimpotrivă,
ceilalți doi (G. _Stercorarius_ Lin. și G. _hypocrita_ Schneid), sînt
printre cei mai numeroși. Negri pe deasupra, de parcă ar fi muiați în
cerneală, și unul și celălalt au pe dedesubt podoabe mărețe. Te uimesc
asemenea podoabe la niște curățitori ai spurcăciunilor. Geotrupul
stercorar e colorat pe fața inferioară cu un splendid violet-ametist;
Geotrupul ipocrit împrăștie sclipirea piritei de aramă. Iată-i pe cei
doi pensionari ai cuștilor mele.

Să vedem, mai întîi, de ce isprăvi sînt în stare ca gropari. Am laolaltă
vreo doisprezece, din amîndouă speciile. Cușca e mai întîi măturată de
tot ce-a rămas din hrana anterioară, dată pînă acum fără măsură. De data
asta am de gînd să măsor cît e în stare un Geotrup să îngroape într-o
singură dată. Cam pe la apusul soarelui, le dau celor doisprezece prinși
un morman întreg lepădat chiar atunci în fața porții mele de un catîr.
Hrana ar putea să umple, fără doar și poate, un coș.

A doua zi dimineața, grămada a dispărut sub pămînt. Afară n-a mai rămas
nimic, sau a rămas foarte puțin. Pot să fac o măsurătoare destul de
exactă și închipuindu-ne că împărțim munca în douăsprezece părți egale,
găsesc că fiecare dintre Geotrupii mei a înmagazinat aproape un
decimetru cub de material. Muncă de titan, dacă ținem seama de talia nu
prea mare a insectei, silită, printre altele, să-și scobească magazia în
care să-și coboare prada. Și toate acestea s-au făcut numai în timp de-o
noapte.

[Ilustrație: Fig. 3 Geotrupul stercorar]

Acum, cînd sînt atît de bine aprovizionați, au să rămînă oare în pămînt,
liniștiți, împreună cu comoara lor? Da de unde! Vremea e minunată.
Amurgul se coboară, calm și blînd. E ora marilor zboruri, a zumzetelor
de voioșie, a căutărilor departe, pe drumurile pe unde se reîntorc
turmele. Pensionarii mei își părăsesc pivnițele și ies la suprafață. Îi
aud fîșîind, cățărîndu-se pe zăbrele, izbindu-se de pereți. În timpul
zilei am adunat hrană, din belșug, ca și în ajun. Le-o dau. Aceeași
dispariție în timpul nopții. Dimineața locul este iarăși curat. Și asta
ar dura așa, la nesfîrșit, dacă aș avea mereu la îndemînă cu ce să-i
satisfac pe nesățioșii strîngători de comori.

Oricît de bogată i-ar fi prada, Geotrupul o părăsește la asfințitul
soarelui ca să se hîrjonească în ultimele licăriri de lumină și să
înceapă căutarea unui nou loc de muncă. S-ar zice că pentru el nu
contează ce-i agonisit; e valabil doar lucru care va fi dobîndit. Ce
face oare cu depozitele lui reîmprospătate, cînd vremea e bună, în
fiecare seară? E limpede ca lumina zilei că Geotrupul stercorar nu e în
stare să mănînce atît de mult. Într-o singură noapte, și-a adunat la
hrană, să nu mai știe ce să facă cu ea; are belșug de bunuri pe care nu
le va folosi; și mereu nemulțumit de pivnița lui plină cu vîrf,
acaparatorul se istovește în fiecare seară ca să strîngă mai mult.

Din fiecare depozit, făcut ici, colo, după cum s-a nimerit, își ia masa
zilnică; restul îl părăsește, aproape în întregime. Cuștile mele sînt
dovezi ale acestui instinct de gropar mai puternic decît pofta de
consumator. Solul se înalță repede și sînt nevoit din cînd în cînd să-l
readuc la nivelul limitelor dorite. Dacă scormonesc, îl găsesc ticsit cu
grămezi de hrană neatinse, în toată grosimea lui. Pămîntul primitiv a
devenit un amestec de nedescurcat, care trebuie curățat din plin dacă
vreau ca în viitoarele mele observații să nu mă rătăcesc.

Ținînd seama de greșelile datorite fie unui exces, fie vreunei lipse,
greșeli de neînlăturat într-o astfel de problemă în care e cu neputință
să cîntărești exact, din cercetarea mea se desprinde foarte limpede un
lucru: Geotrupii sînt îngropători pătimași; ei vîră în pămînt mult mai
mult decît le trebue pentru hrană. Și cum o asemenea muncă, la diferite
grade, este îndeplinită de legiuni întregi de colaboratori, mari sau
mici, e vădit că purificarea solului se resimte într-o mare măsură de pe
urma ei și că higiena generală poate fi mulțumită că are în slujba ei o
astfel de armată ajutătoare.

De altminteri, planta, și, indirect, o sumedenie de viețuitoare, își au
partea lor la aceste îngropări. Ceea ce Geotrupul îngroapă și părăsește
a doua zi nu e pierdut, ci dimpotrivă. În bilanțul lumii nimic nu se
pierde, totalul inventarului rămîne același. Băleguța îngropată de
insectă va face să înverzească din plin smocul de iarbă din apropiere. O
oaie trece și retează iarba. Asta înseamnă un adaus la friptura pe care
omul o așteaptă. Munca gîndacului de gunoi ne va aduce o îmbucătură
bună.

Cu tot prostul nostru obicei de-a raporta lucrurile numai la noi, asta
tot înseamnă ceva. Dar înseamnă și mai mult dacă ne eliberăm gîndirea
din îngustimea acestui punct de vedere. În încîlcita înlănțuire a
viețuitoarelor, este cu neputință să-i numeri pe toți cei care, mai
curînd sau mai tîrziu, își vor avea partea lor de beneficii. Zăresc
pitulicea, gătindu-și cuibul cu paiele mărunte, muiate de ploaie și
vînt; omida vreunui Psyche, așezînd în jurul ei ca niște țigle
rămășițele acelorași paie; micuții melolontieni păscînd anterele
gramineelor; gărgărițele mititele transformînd semințele coapte în
leagăne pentru larve; triburile de afide (păduchi de plante) găsindu-și
adăpostul sub frunze; furnicile care vor veni să se adape la cornicolele
dulci ale acestor cirezi.

Să ne oprim aici. Altfel, enumerarea n-ar mai avea sfîrșit. Din munca
agricolă a gîndacului de gunoi, gropar de îngrășăminte, profită o lume
întreagă, mai întîi planta și apoi cei ce trăiesc de pe urma ei. O lume
mică, foarte mică, atîta cît vreți, dar la urma urmei demnă de luat în
seamă. Din asemenea nimicuri se compune marea integrală a vieții, așa
cum integrala geometrului se compune din cantități apropiate de zero.

Chimia agricolă ne învață că pentru a folosi cît mai bine gunoiul de
grajd, trebuie să-l îngropăm cît mai proaspăt. Spălat de ploi, prăpădit
de aer, el devine vlăguit, lipsit de principiile fertilizante. Adevărul
acesta agronomic, atît de prețios, îi este binecunoscut Geotrupului și
colegilor săi. În munca lor de îngropare, ei se ocupă totdeauna de
materialele proaspete. Cu cît sînt mai zeloși cînd e vorba să vîre în
pămînt produsele abia săvîrșite, impregnate cu bogății potasice,
azotate, fosfatice, cu atît sînt mai disprețuitori față de cele uscate
de soare, devenite nefertile din pricină că au stat prea mult la aer;
rămășițele fără valoare nu-i interesează. Să ia alții mizeria asta
stearpă.

Iată că-l cunoaștem pe Geotrup ca higienist și colector de îngrășăminte.
Un al treilea punct de vedere ni-l va arăta ca meteorolog priceput. La
țară există credința că atunci cînd Geotrupii zboară în număr mare, spre
seară, foarte ocupați și atingînd pămîntul din zbor, înseamnă că a doua
zi va fi vreme frumoasă. Are vreo noimă pronosticul acesta rural?
Cuștile mele au să ne-o arate. Toamna, epoca în care ei își fac
cuiburile, îmi supraveghez pensionarii; notez starea cerului din ajun,
înregistrez timpul de a doua zi. Și nu folosesc nici termometru, nici
barometru; nimic din uneltele savante ale observatoarelor meteorologice;
mă mărginesc la cele cîteva informații ale impresiilor mele personale.

Geotrupii nu-și părăsesc vizuinile decît după asfințit. La ultimele
licăriri ale soarelui, dacă văzduhul e liniștit și temperatura plăcută,
ei rătăcesc într-un zbor sonor și jos, căutînd materiale care ar fi
putut rezulta de pe urma activității din timpul zilei. Dacă dau peste ce
le trebue, se prăvălesc greoi, răsturnîndu-se, în zborul lor stîngaci;
se aruncă asupra lucrului găsit și folosesc cea mai mare parte a nopții
ca să-l îngroape. Așa dispar, într-o singură noapte, murdăriile
cîmpului.

Pentru curățirea aceasta o condiție este absolut necesară: atmosfera
trebue să fie liniștită și caldă. Dacă plouă, Geotrupii nu se mișcă. Au
sub pămînt destulă hrană ca să nu muncească vreme îndelungată. Dacă e
frig, dacă bate un vînt tăios, nici atunci nu ies. În ambele cazuri
cuștile mele rămîn goale la suprafață. Să lăsăm la o parte perioadele
acestea de trîndăvie silită și să ținem seama numai de serile cînd
starea atmosferică e potrivită pentru ieșiri, sau cel puțin mi se pare
mie că e potrivită. Am să rezum în trei cazuri generale amănuntele din
carnetul meu de note.

Primul caz. Seară minunată. Geotrupii se agită în cuști, nerăbdători să
dea fuga la munca lor de seară. A doua zi vreme și mai frumoasă.
Pronosticul e cît se poate de simplu. Vremea bună de astăzi este
continuarea timpului bun din ajun. Dacă Geotrupii nu știu decît atît,
nu-și merită faima. Dar, mai înainte de a conchide, să continuăm proba.

Al doilea caz. Tot seară frumoasă. Din experiența pe care o am, cred că
recunosc pe cer semnele unui timp frumos pentru mîine. Geotrupii sînt de
altă părere. Nu ies de loc. Cine are dreptate? Omul sau gîndacul de
gunoi? Gîndacul de gunoi care, prin finețea impresiilor sale, a
presimțit, a adulmecat o răpăială de ploaie. Și iată că, într-adevăr,
ploaia începe să cadă în timpul nopții, prelungindu-se într-o bună parte
din a doua zi.

Al treilea caz. Cerul e acoperit de nori. Vîntul de sud, purtător de
nori, ne va aduce ploaie? Așa cred, fiindcă totul pare că o dovedește.
Totuși, Geotrupii zboară și zumzăie în cuștile lor. Pronosticul lor
spune adevărul iar eu mă înșel. Amenințările ploii se risipesc, și a
doua zi, soarele se înalță radios.

Se pare că pe ei îi influențează mai ales tensiunea electrică a
atmosferei. În serile calde și înăbușitoare, dinaintea furtunei, îi văd
agitîndu-se mai mult decît oricînd. A doua zi tunetul bubuie cu putere.

Acesta e rezumatul observațiilor mele, continuate timp de trei luni.
Oricare ar fi starea cerului, senin sau noros, Geotrupii arată vremea
bună sau furtuna prin agitația lor, la căderea serii. Sînt niște
barometre vii, mai demne de încredere poate, în asemenea condiții, decît
barometrele fizicienilor. Prețioasa sensibilitate a vieții biruie
greutatea brutală a unei coloane de mercur.

Termin, citînd un fapt demn de noi cercetări, cînd împrejurările îmi vor
îngădui. În 12, 13, 14 noiembrie 1894, Geotrupii din cuștile mele sînt
într-o stare de agitație neobișnuită. Încă nu mai văzusem și nici n-am
mai văzut de atunci o asemenea frămîntare. Se cațără, disperați, pe
zăbrele; își iau zborul în fiecare clipă și se răstoarnă de îndată
lovindu-se de pereți, zăbovesc în neliniștitul lor du-te, vino, pînă
tîrziu de tot, așa cum nu obișnuesc niciodată să facă. Afară, cîțiva
vecini, liberi, aleargă și măresc zarva, în fața ușii locuinței mele. Ce
se petrece oare de i-a adus pe străinii ăștia și mai cu seamă de mi-a
tulburat într-atîta cuștile?

După cîteva zile de zăduf, foarte neobișnuit în acest anotimp, domină
vîntul de sud, aducător sigur al ploii. În seara de 14, fîșii de nori
nesfîrșiți plutesc prin fața lunii. Priveliștea e minunată. Cu cîteva
ceasuri mai înainte, Geotrupii se zvîrcoleau înnebuniți. În noaptea de
14 spre 15, totul se liniștește. Nici o adiere de vînt. Cerul e
pretutindeni cenușiu. Ploaia cade vertical, monotonă, neîntreruptă,
plictisitoare. Parcă ar avea de gînd să nu se mai termine. Și
într-adevăr, nu încetează decît pe ziua de 18.

Oare presimțeau potopul acesta Geotrupii, atît de agitați în ziua de 12?
S-ar părea că da. Dar, cînd se apropie ploaia, de obicei ei nu-și
părăsesc vizuinile. Trebuie să se fi petrecut ceva nemaipomenit de i-a
adus în starea aceea.

Ziarele îmi dau dezlegarea enigmei. În ziua de 12, o vijelie de-o
violență uimitoare izbucnea în nordul Franței. Puternica depresiune
barometrică, pricină a furtunei, s-a făcut simțită și în regiunea mea,
iar Geotrupii semnalau tulburarea aceasta profundă printr-o neliniște
neobișnuită. Înaintea ziarului, ei îmi vorbeau despre uragan, dacă aș fi
știut să-i înțeleg. Este aceasta o simplă coincidență, fără noimă? Este
o legătură între cauză și efect? Din lipsă de prea numeroase date,
închei cu acest semn de întrebare.


CUIBUL

În septembrie și octombrie, cînd primele ploi de toamnă îmbibă solul
și-i îngăduie Scarabeului să-și rupă cufărașul natal, Geotrupul
stercorar și Geotrupul ipocrit își clădesc locuințele de familie,
locuințe destul de simple, în ciuda celor la care ne-am putea aștepta
dată fiind denumirea acestor săpători, cărora pe drept cuvînt li se
spune _sfredelitori ai pămîntului_. Cînd e vorba să-și sape un adăpost
care să-l ferească de asprimile iernei, Geotrupul își merită pe drept
numele: nimeni nu face puțuri mai adînci, mai perfecte și nu lucrează
mai repede decît el. În terenuri nisipoase și ușor de săpat am dezgropat
unii Geotrupi care ajunseseră pînă la un metru adîncime. Alții,
împingîndu-și săpăturile și mai departe încă, îmi depășeau răbdarea și
uneltele. Iată-l, fîntînarul desăvîrșit, neasemuitul sfredelitor al
pămîntului. Dacă timpul se va răci, el va ști să coboare pînă la o
anumită adîncime unde înghețul nu va mai fi de temut.

Pentru locuința familiei însă, e altfel. Anotimpul prielnic e scurt; și
nu i-ar ajunge vremea dacă ar trebui să înzestreze fiecare larvă cu un
asemenea conac. Foarte bine face insecta că își cheltuiește toate
răgazurile pe care i le lasă apropierea iernei, săpînd într-una:
adăpostul e mai sigur, iar munca, nesuspendată încă, n-are la ce să fie
folosită pînă una alta. Dar în epoca pontei, lucrările acestea
anevoioase sînt cu neputință de îndeplinit. Orele se scurg repede. În
patru sau cinci săptămîni trebue adăpostită și aprovizionată cu hrană o
familie destul de numeroasă, și asta împiedică pe de-a întregul săparea
prelungită pe îndelete.

Altminteri, sînt luate măsuri de prevedere împotriva primejdiilor de la
suprafață. Odată ce și-a instalat familia, insecta adultă, lipsită de
ocrotire, e silită să-și stabilească tabăra de iarnă la mari adîncimi,
de unde va ieși iar, la primăvară, împreună cu fiii săi, ca și
Scarabeul; dar nici viermele și nici oul nu au nevoe pentru vreme de
iarnă de un adăpost atît de costisitor, fiindcă sînt ocrotiți, prin
munca părinților.

Vizuina scobită de Geotrup pentru larva sa nu e niciodată mai adîncă
decît a Coprisului sau a Scarabeului, cu toată deosebirea de anotimp.
Cam trei decimetri, atîta găsesc pe cîmp, unde nimic nu poate stăvili
adîncimea. Cuștile mele, cu sol nu prea adînc, ar fi mai puțin demne de
crezare pentru măsurătoarea asta, insecta fiind silită să folosească așa
cum găsește stratul de pămînt pus la dispoziția ei. Totuși, am putut
constata de multe ori că stratul acesta nu e străpuns pînă la fund, pînă
la scîndura lăzii: o nouă dovadă pentru mediocra adîncime trebuitoare.

În libertate, pe cîmp, ca și în captivitatea cuștilor mele, vizuina e
totdeauna scobită sub mormanul exploatat. Nimic nu-l trădează din afară,
așa cum este, ascuns de voluminosul bălegar al catîrului. E un soi de
coteț cilindric, mare cît gîtul unei sticle, drept și vertical într-un
sol omogen; cotit, sinuos, neregulat, într-un teren grosolan unde
stavila unei pietre, a unei rădăcini, silește la o bruscă schimbare a
direcției. În cuștile mele, cînd stratul de pămînt nu este îndestulător,
puțurile, la început verticale, cotesc atunci cînd dau de scîndura de la
fund și se prelungesc în linie orizontală. În săpătură nu există deci
nici o regulă precisă. Accidentele solului hotărăsc configurația.

Nici la săpatul galeriei nu există nimic care să amintească încăperea
spațioasă, atelierul unde Coprișii, Scarabeii și Grîngașii
(gymnopleurii) își modelează cu artă perlele și ovoidele lor; galeria nu
e decît o fundătură, de același diametru cu restul. O adevărată gură de
sondă, dacă lăsăm la o parte nodurile, mlădierile, inevitabile într-un
mediu cu o rezistență inegală; un maț întortochiat, iată vizuina
Geotrupului.

Cuprinsul locuinței acesteia rustice e format dintr-un fel de cîrnat
care umple partea de jos a cilindrului și vine ca turnat. Lungimea îi e
de doi decimetri, iar lărgimea de patru centimetri, atunci cînd aparține
Geotrupului stercorar. Cînd e vorba de Geotrupul ipocrit dimensiunile
sînt ceva mai mici.

       *       *       *       *       *

Să scobim mai departe și vom vedea că toamna cilindrul e mai potrivit
decît sfera. În octombrie și noiembrie, ploile sînt dese și stăruitoare;
dar o zi însorită e de ajuns ca să zvînte solul pînă la mica adîncime
unde se găsește cuibul Geotrupului. Să te bucuri de frumusețea zilei
acesteia e foarte important. Cum va profita viermele de ea?

Să ni-l închipuim cuprins în sfera cea mare pe care i-ar putea-o da
îmbelșugatul morman de hrană pus la dispoziția lui. O dată îmbibată de
către un puhoi de ploaie, bula va păstra cu încăpățînare umezeala, căci
forma ei permite cea mai mică evaporare și cel mai slab contact cu solul
încălzit de soare. În cele douăzeci și patru de ore stratul superficial
al terenului va fi zadarnic readus la frăgezimea normală, globul de
hrană își va păstra prisosul de apă, neavînd destul contact cu pămîntul
zvîntat. În cuibul prea umed și prea înțesat, merindele se vor umezi;
căldura de afară, ca și aerul, nu le vor prinde bine, și larvei îi vor
folosi prea puțin razele de pe urmă ale soarelui, văpăile acestea tîrzii
care ar trebui s-o întărească și să-i dea vigoarea cerută de asprimile
iernei.

Ceea ce era o însușire în iulie, cînd trebuie să te aperi de prea multă
uscăciune, devine o lipsă în octombrie, cînd trebue să te aperi de prea
multă umezeală. Sfera este deci înlocuită cu cilindrul. Noua formă, cu
lungimea ei exagerată, realizează inversul condiției dragi făcătorilor
de pilule: aici, la un același volum, suprafața e cît se poate de
desfășurată. Există vreun motiv pentru schimbarea aceasta? Fără
îndoială, și mi se pare că-l întrevăd.

Acum, cînd uscăciunea nu mai e de temut, nu-i așa că avînd o astfel de
formă, cu suprafața întinsă, mormanul de hrană își va pierde mai lesne
prisosul de umezeală? Dacă plouă, e adevărat că întinderea îl expune la
o îmbibare mai rapidă; de asemenea însă, cînd revine vremea frumoasă,
prisosul de apă se pierde imediat, din pricina contactului larg cu un
sol repede uscat.

Să terminăm cercetînd în ce fel e construit cîrnatul. Ca să fii de față
la munca asta, în cîmp, mi se pare foarte greu, ca să nu zic că mi se
pare cu neputință. Cînd e vorba însă de cuști, succesul e sigur, numai
să ai răbdare și iscusință. Dau jos scîndura care ține solul artificial
în partea dinapoi. Și am astfel în față stratul vertical, pe care îl
cercetez încetul cu încetul cu vîrful unui cuțit pînă ce dau de-o
vizuină. Dacă operația e făcută cu prudență, fără surpări prost
calculate, lucrătorii sînt surprinși la lucru, încremeniți, e drept, de
izbucnirea neașteptată a luminii și ca împietriți în poziția lor de
muncă. Rînduirea atelierului și a materialelor, locul și felul în care
stau lucrătorii, îngădue foarte lesne reconstituirea scenei oprită pe
neașteptate și care nu va mai reîncepe cît timp vizita noastră se va
prelungi.

[Ilustrație: Fig. 4 Cuibul Geotrupului]

Mai întîi de toate bate la ochi un fapt, un fapt deosebit de important,
și atît de neobișnuit încît entomologia mi-l arată aici pentru prima
dată. În fiecare vizuină scoasă la iveală găsesc totdeauna doi
colaboratori, perechea; găsesc masculul ajutîndu-i mamei din toate
puterile. Treburile casnice sînt împărțite între amîndoi. Extrag din
notele mele următorul tablou, căruia nu e greu să-i redăm viața, ținînd
seamă de poziția actorilor încremeniți.

Masculul se află în fundul galeriei, înghemuit peste un căpătîi de
cîrnat abia cît un deget de mare. El stă în golul pe care îl formează
materialele îndesate mai tare în centrul fiecărei tușe. Ce făcea oare
acolo înainte ca noi să-i violăm domiciliul? Poziția în care îl găsim ne
arată îndeajuns: cu picioarele lui puternice, mai ales cu cele
posterioare, masculul bătătorește ultimul strat pus la loc. Soața lui
ocupă catul de sus, aproape de ieșirea vizuinii. Ea ține între tibii un
mănunchi destul de mare din materiale de la baza grămezii de deasupra
locuinței. Groaza pricinuită de spargerea mea n-a făcut-o să dea drumul
mănunchiului. Atîrnînd acolo, sus, deasupra golului, sprijinindu-se de
pereții puțului, ea își strînge povara, cuprinsă parcă de un fel de
înțepenire cataleptică. Ocupația întreruptă nu e greu de ghicit: Baucis
îi ducea lui Filemon, mai voinic decît ea, cu ce să-și continue greaua
muncă de îngrămădire și de bătătorire. Depunînd oul și înconjurîndu-l cu
grijile gingașe pe care numai o mamă e în stare să le aibă, ea a lăsat
soțului grija de a construi cilindrul, și s-a mărginit la modestul rol
de cărător al materialului.

Scene asemănătoare, surprinse în timpul diferitelor faze ale muncii, îmi
îngăduesc să reconstitui întregul tablou. Cîrnatul începe printr-un sac
scurt și larg strîns lipit de fundul vizuinii. În acest burduf larg
deschis, întîlnesc amîndoi soții în mijlocul materialelor fărîmițate și
poate curățite cu grijă înainte de-a fi bătătorite, în așa fel ca
viermele, încă de la primele lui începuturi, să găsească la îndemînă o
hrană aleasă. Împreună, cei doi soți tencuiesc pereții și le măresc
grosimea pînă ce scorbura e redusă la diametrul pe care îl cere camera
de depunere a ouălor.

E momentul pontei. Retrăgîndu-se discret mai la o parte, masculul
așteaptă, cu materialele pregătite pentru închiderea încăperii de curînd
populate. Îngrăditura se face prin apropierea marginilor sacului și
adăogirea unei bolți, a unui capac cimentat ermetic. Operația e delicată
și cere mai mult iscusință decît forță. De ea se ocupă numai mama.
Filemon e acum simplu salahor; el cară tencuiala fără a fi primit pe
bolta pe care apăsarea lui brutală ar putea s-o facă să se prăbușească.

Curînd acoperișul, destul de îngroșat, de întărit, nu se mai poate teme
de apăsare. Atunci începe fără nici o grijă bătătorirea, muncă grea în
care primul rol îl are masculul...

În căsnicie, el îndeplinește slujba de presă hidraulică. Ca să reducem
volumul stingheritor, noi punem grămezile de furaje la presă; și el, de
asemenea, comprimă și reduce materialele ațoase ale caltaboșului său. De
cele mai multe ori îl văd pe mascul în vîrful cilindrului, vîrf scobit
ca un paner adînc. Panerul acesta primește povara coborîtă de mamă și,
asemeni lucrătorului viei care zdrobește în picioare strugurii de pe
fundul hîrdăului, Geotrupul calcă, îndeasă, amestecă, folosindu-și
membrele țepene. Munca e atît de bine îndeplinită, încît noua povară, la
început semănînd cu un soi de scamă voluminoasă, devine strat compact
strîns lipit de cel dinainte.

Totuși mama nu renunță la drepturile ei: o surprind din cînd în cînd în
fundul scobiturii. Poate că vine acolo ca să-și dea seama de mersul
lucrării. Pipăitul ei, mai apt pentru gingășiile educației, va găsi mai
lesne greșelile care trebuesc îndreptate. S-ar putea de asemenea ca ea
să vină să-și înlocuiască soțul în istovitoarele apăsări. E și ea
puternică, țeapănă la înfățișare, și în stare să înlocuiască prin
puterile ei forța vajnicului soț.

Totuși, locul ei obișnuit este în susul galeriei. O găsesc acolo cînd cu
povara atunci culeasă, cînd cu o sarcină formată din mai multe poveri
puse de-o parte pentru munca de jos. Și atît cît o cere nevoia, ea
scoate de acolo și coboară materialul pentru a fi îndesat de mascul.

De la magazia aceasta vremelnică și pînă la adîncitura din fund se
întinde un lung interval gol, a cărui parte de jos ne arată încă ceva cu
privire la desfășurarea muncii. Acolo peretele este tencuit din belșug
cu o tencuială făcută din ce au materialele mai plastic. Amănuntul
acesta își are însemnătatea lui. El ne arată că înainte de-a îndesa
strat cu strat cîrnăciorul nutritiv, insecta începe prin a chitui
peretele grosolan și permeabil al lăcașului. Ea cimentează puțul pentru
a feri viermele de pătrunderea picăturilor din anotimpul ploios.
Fiindu-i cu neputință să învîrtoșeze prin apăsare, atît cît trebue,
suprafața înghesuită a cîrnăciorului nutritiv, insecta folosește o
tactică necunoscută celor ce lucrează în ateliere mari; ea tencuește cu
ciment învelișul pămîntos. Astfel va fi evitată, pe cît e cu putință,
înecarea pe timp de ploaie. Această căptușeală împotriva umezelei se
face pe măsură ce se alungește cilindrul. Am văzut-o pe mamă lucrînd la
ea atunci cînd proviziile îndestulătoare îi dădeau răgaz. În timp ce
soțul ei bătătorește, ea, stînd ceva mai sus, tencuiește.

Din lucrările combinate ale celor doi soți rezultă, în sfîrșit,
cilindrul cu lungimea lui reglementară...




CĂLUGĂRIȚA [4]

VÎNĂTOAREA


       *       *       *       *       *

Limbajul științei și vocabularul simplu al țăranului sînt de acord aici
și fac, din viețuitoarea aceasta ciudată, o prezicătoare ghicind
viitorul, o pustnică în extaz mistic. Comparația dăinuie de multă vreme.
Chiar grecii numeau insecta aceasta _Μάντης_ ghicitorul, profetul.
Țăranul face lesne analogii; el își compensează astfel din belșug datele
nedeslușite ale aparențelor. Pe ierburile năpîrlite de soare a văzut o
insectă cu înfățișare impunătoare, pe jumătate ridicată, plină de
măreție. I-a remarcat aripile verzi, fine și bogate, lăsîndu-se ca niște
valuri lungi de in; i-a văzut labele din față, brațele ca să zicem așa,
înălțate spre cer în poziție de rugăciune. Nici n-avea nevoie de mai
mult; imaginația populară a făcut restul; și iată cum, din vremuri
străvechi, mărăcinișurile sînt locuite de niște prezicătoare
îndeletnicindu-se cu ghicitul, de niște călugărițe în rugăciune.

[4] J. H. Fabre: Souvenirs entomologiques, vol. V, din cap. XVIII, XIX,
XX și XXI.

Bieți oameni naivi ca niște copii, ce greșeală ați săvîrșit! Înfățișarea
asta prea cucernică ascunde moravuri fioroase; brațele astea rugătoare
sînt niște groaznice unelte de pradă: ele nu deapănă mătănii, ci ucid
tot ce le pică la îndemînă. Printr-o excepție cu totul de nebănuit în
seria erbivoră a Ortopterelor, Călugărița se hrănește numai cu pradă
vie. Ea este tigrul pașnicilor populații entomologice, căpcăunul la
pîndă cerîndu-și tributul de carne vie. Dacă ar fi îndeajuns de
puternică, poftele ei carnivore, capcanele ei fioros de perfecte ar face
din ea groaza cîmpiilor. Călugărița ar deveni vampir diavolesc.

Dacă lăsăm la o parte unealta ei de ucidere, Călugărița n-are nimic care
să-ți insufle teamă. Ba e chiar grațioasă cu talia ei zveltă, cu
elegantul ei corsaj, colorat în verde nebătător la ochi, cu lungile ei
aripi de văluri străvezii. Ea n-are mandibule feroce, căscate ca niște
foarfeci; dimpotrivă, botișorul ei fin pare făcut pentru a ciuguli. Cu
ajutorul unui gît flexibil destul de liber față de torace, își poate
răsuci capul, poate să-l întoarcă spre dreapta și spre stînga, poate
să-l plece, să-l ridice. Călugărița e singura dintre insecte care își
poate întoarce privirile încotro vrea; ea inspectează, cercetează;
aproape că are o fizionomie.

Între ansamblul corpului, cu aspect atît de pașnic, și ucigătoarea
unealtă--a picioarelor anterioare--pe drept cuvînt socotite drept organe
de pradă, e un mare contrast. Șoldul Călugăriței e de-o lungime și de-o
forță neobișnuită. Rostul lui e de-a zvîrli înainte capcana care nu
așteaptă victima, ci o caută. Capcana aceasta e și împodobită puțin. Pe
fața interioară, baza șoldului e gătită cu o frumoasă pată neagră
punctată cu alb; cîteva șiraguri de perle line întregesc găteala.

Coapsa, mai lungă încă și semănînd cu un fus turtit, are în partea de
jos, pe jumătatea dinainte, un șir dublu de ghimpi tăioși. Șirul dinspre
înăuntru cuprinde o duzină de ghimpi din aceștia, cînd negri și mai
lungi, cînd verzi și mai scurți. Alternanța aceasta de lungimi inegale
sporește numărul punctelor de îmbucare a ghimpilor și mărește puterea
armei. Șirul din afară este mai simplu și n-are decît patru dinți. În
sfîrșit, trei țepi, mai lungi decît toate, se ridică în urma seriei
duble. Pe scurt, coapsa îi e un ferăstrău cu două lame paralele,
despărțite printr-un jghiab în care stă vîrît piciorul îndoit.

Acesta, mișcîndu-se deosebit de lesne la încheietura cu coapsa, e tot un
ferăstrău dublu, cu dinți mai mici, mai numeroși, și mai apropiați unul
de altul decît cei ai coapsei. El se termină printr-o cange zdravănă al
cărei vîrf întrece în ascuțime cele mai fine ace; cangea e scobită pe
dedesubt, avînd o dublă lamă de cuțit încovoiat sau de cosoraș.

Unealtă cum nu se poate mai desăvîrșită pentru a străpunge și a sfîșia,
cangea aceasta mi-a lăsat amintiri usturătoare. De cîte ori, în
vînătorile mele, prins de ghiarele fiarei pe care o apucasem și neavînd
libere amîndouă mîinile, a trebuit să-i chem pe alții în ajutor ca să
scap de îndărătnica mea pradă! Cine ar vrea să se descurce cu forța,
fără să desprindă căngile înfipte, s-ar expune primejdiei unor
zgîrieturi de felul acelora pe care i le-ar putea face ghimpii unei tufe
de trandafiri. Cu niciuna dintre insectele noastre nu-i mai greu de
umblat. Ea te zgîrie cu tăișurile ei de cosoraș, te străpunge cu țepii,
te prinde cu menghinele și te pune în neputință să te aperi dacă, dorind
să-ți păstrezi prada vie, te-ai feri cumva s-o strîngi între degete
punînd capăt luptei prin strivirea insectei.

[Ilustrație: Fig. 5 Călugărița în atitudine de "rugăciune"]

Cînd stă liniștită, capcana îi e strînsă și ridicată la piept, părînd
nevătămătoare. Iată insecta rugîndu-se. Dar numai să treacă o pradă pe
aproape, și poziția de rugăciune încetează cît ai clipi. Cele trei părți
lungi ale uneltei, întinse pe neașteptate, împing departe căngile
terminale, care agață, revin înapoi și aduc prada între ferăstraie.
Menghinea se închide printr-o mișcare asemănătoare cu a brațului spre
antebraț; și gata: greierele, lăcusta și alții mai puternici, odată
prinși între cele patru șiruri de ghimpi, sînt pierduți fără scăpare.
Nici zvîrcolirile lor deznădăjduite și nici încercările de-a sări nu-i
vor scăpa din mașina îngrozitoare.

Studiul amănunțit al obiceiurilor Călugăriței, cu neputință de făcut în
libertatea cîmpului, cere educația la domiciliu. Treaba nu e grea de
loc: dacă e hrănită din belșug, Călugăriței puțin îi pasă de închiderea
ei sub clopot. Să-i dăm hrană pe alese, împrospătată zilnic, și dorul de
tufișuri n-o s-o frămînte nici cît negru sub unghie.

Drept cuști pentru prinșii mei, am acasă vreo zece clopote largi, făcute
din plasă metalică, de felul acelora folosite ca să ferească unele
alimente de vizita muștelor. Fiecare clopot e așezat pe-o strachină
umplută cu nisip. Cîte un mănunchi de cimbru uscat și o lespede pe care
mai tîrziu se va putea face ponta, formează tot mobilierul clopotelor.
Cabanele astea sînt rînduite pe masa cea mare din laboratorul meu cu
dobitoace, unde soarele bate aproape toată ziua. Acolo mi-am instalat
prinșii, unii singuri, alții în grupe.

Cam prin a doua jumătate a lunii august încep să găsesc insecta adultă,
în ierburile ofilite, în mărăcinișuri, pe marginea drumurilor. Femelele,
cu pîntecele umflat de pe acum, sînt din ce în ce mai dese. Dimpotrivă,
firavii lor soți sînt destul de rari, și uneori îmi trebuie multă caznă
ca să-mi completez perechile, căci în cuști are loc o mîncătorie tragică
a acestor pitici. Dar să lăsăm lucrurile acestea cumplite pentru mai
tîrziu, și deocamdată să vorbim despre femele.

Trebuie spus că ele sînt grozav de mîncăcioase și că întreținerea lor,
cînd e vorba să dureze timp de mai multe luni, dă multă bătaie de cap.
Aproape zilnic ești silit să le reîmprospătezi proviziile, din care cea
mai mare parte e irosită în gustări luate parcă în silă. Îmi place să
cred că în mărăcinișurile ei de baștină, Călugărița e mai cumpătată.
Acolo, vînatul nefiind din belșug, ea folosește pe de-a ntregul bucățica
prinsă; în cuști, e o risipitoare. Adeseori, după ce abia gustă cîteva
îmbucături, dă drumul și părăsește cîtămai bucata, fără să mai aleagă
nimic din ea. După cîte s-ar părea, asta o face să uite de urîtul
captivității.

Ca să pot face față unor mese atît de îmbelșugate, trebue să recurg la
ajutoare. Doi sau trei puști de prin vecini, care n-au ce face, atrași
de-o prăjiturică și de-o felie de pepene, hoinăresc, dimineața și seara,
prin pajiștile din preajmă, ca să-și umple panerașele, cutiuțe făcute
din țevi de trestie, unde sînt îngrămădiți greieri și lăcuste vii. La
rîndul meu, dau și eu zilnic o raită prin ogradă, cu fileul în mînă,
dornic să le aduc oaspeților mei vreun vînat mai de soi.

Bucățile acestea de soi le folosesc pentru a afla pînă unde poate merge
îndrăzneala și puterea Călugăriței. Printre ele se numără marele acridid
cenușiu (_Pachytylus cinerascens_ Fab.), depășind-o ca mărime pe aceea
care trebue să-l mănînce; Decticus cu fruntea albă, înarmat cu mandibule
zdravene de care trebuie să-ți ferești degetele; ciudatul Truxalis,
gătit cu o tiară în formă de piramidă; Efipigerul viței, care scîrțîie
din chimvale și poartă spadă la capătul pîntecului său burduhănos. Să
mai adăugăm, la soiurile acestea de vînat nu tocmai plăcut, două
scîrnăvii, doi păianjeni dintre cei mai mari de pe aici: Epeira
mătăsoasă, al cărei pîntec discoid și înghirlandat are mărimea unei
monezi de douăzeci și cinci de bani; Epeira diademată, îngrozitor de
zburlită și de pîntecoasă.

Sînt sigur că și în libertate Călugărița atacă asemenea dușmani, fiindcă
o văd sub clopotele mele, luptînd cu îndrăzneală împotriva tuturor celor
de față. Stînd la pîndă în mărăciniș ea trebue să folosească pomana
îmbelșugată dăruită de întîmplare, așa cum sub rețeaua metalică,
folosește bogățiile datorite mărinimii mele. Vînătorile acestea
strașnice, pline de primejdii, nu pot fi duse la capăt pe nepregătite;
ele trebuie să facă parte din obiceiurile zilnice. Totuși, fiindcă nu
prea sînt prilejuri, și poate spre marea părere de rău a Călugăriței,
ele se ivesc rareori.

Toate soiurile de greieri, fluturi, libelule, muște mari, albine și alte
prăzi de mărime mijlocie, iată ce întîlnești de obicei între căngile
gata de prins prada. Dar nu-i mai puțin adevărat că în cuștile mele
îndrăzneața vînătoare nu se dă înapoi din fața nimănui. Greierul și
Decticus, Epeira și Truxalis, sînt mai curînd sau mai tîrziu prinși în
căngi, țintuiți între ferăstraie și ronțăiți cu plăcere. Faptul merită
să fie povestit.

Cînd dă cu ochii de Greierul de cîmp care s-a apropiat ca un neghiob pe
ochiurile de sîrmă ale cuștii, Călugărița, prinsă de-un tremur
convulsiv, ia deodată o poziție înfricoșătoare. Nici un șoc electric
n-ar fi în stare să producă un efect mai rapid. Trecerea e atît de
bruscă, mimica atît de amenințătoare, încît observatorul începător
șovăie de îndată, își trage mîna, temîndu-se de-o primejdie necunoscută.
Cînd mi-e gîndul în altă parte, nici eu, obișnuit de multă vreme, nu mă
pot feri de-o asemenea surprindere. Te pomenești față în față, pe
neașteptate, cu un fel de sperietoare, cu un drăcușor zvîrlit afară din
cutiuța lui cu arc.

Elitrele se deschid, aruncate pieziș în lături; aripile se desfășoară în
toată amploarea lor și se înalță în valuri paralele, ca un mare panaș,
dominînd spinarea; capătul pîntecului se umflă, bombîndu-se, se ridică,
apoi coboară și se destinde prin zvîcniri brusce scoțînd un fel de
șuierat, un fel de pff! pff! amintind un curcan înfuriat. Ai zice ca
auzi șuerînd o năpîrcă luată pe neașteptate.

Stînd țeapănă și mîndră pe cele patru picioare dinapoi, insecta își ține
lungul ei bust aproape vertical. Picioarele de prins prada, mai întîi
îndoite și puse unul peste altul la piept, se desfac în toată mărimea
lor, se aruncă cruciș și dau la iveală subsuorile împodobite cu șiruri
de perle și cu cîte o pată neagră avînd un punct alb în centru. Cei doi
oceli, amintind oarecum ocelii din coada păunului, sînt, împreună cu
finele umflături ce par făcute din fildeș, podoabe de război ținute în
taină pe timp de pace. Ele nu se scot din cufărașul lor decît cînd ai de
gînd să te faci înfiorător și superb pentru luptă.

Stînd neclintită în strania ei poziție, Călugărița pîndește greierele,
cu privirea ațintită spre el, răsucindu-și puțin capul, pe măsură ce
prada se mișcă. Rostul acestei mimici e vădit: călugărița vrea să
înspăimînte, să împietrească de groază puternica pradă, care,
neînspăimîntată, ar fi prea de temut.

Și reușește oare? Nimeni nu știe ce se petrece sub țeasta lucitoare a
Decticusului sau sub fața prelungă a Greierului. Pe măștile lor
nepăsătoare ochii noștri nu zăresc nici un semn de neliniște. Totuși, e
sigur că insecta amenințată își dă seama de primejdie. Ea vede
ridicîndu-i-se dinainte un spectru, cu ghearele în aer, gata să se
năpustească, simte moartea în față și nu fuge cît mai e încă vreme. Ea,
neîntrecută în salturi, ea care ar putea cu ușurință să ajungă departe
de gheare, ea, săritoarea cu compase prelungi, rămîne prostită locului,
ba chiar se apropie cu pași domoli.

Se spune că păsărelele, paralizate de groază în fața gurii căscate a
șarpelui, încremenite de privirea reptilei, se lasă înghițite,
simțindu-se neputincioase să scape. De multe ori se comportă la fel și
acrididul. Iată-l la îndemîna fascinatoarei. Cele două căngi se abat,
ghearele înhață, dublul ferăstrău se închide, strînge. Zadarnic se
împotrivește nefericitul: mandibulele lui mestecă în gol, izbiturile lui
disperate biciuesc aerul. N-are încotro. Călugărița își strînge aripile,
steagul ei de război; ea își reia înfățișarea obișnuită, și ospățul
începe.

[Ilustrație: Fig. 6 Călugărița _stînga--Călugărița pregătindu-se să
atace prada; dreapta--Călugărița devorîndu-și victima._]

În atacul lui Truxalis și al Efipigerului, prăzi mai puțin periculoase
decît Greierele cenușiu și Decticus, ținuta spectrală e mai puțin
impunătoare și durează mai puțin. Adeseori e deajuns doar zvîrlitul
căngilor. Atîta e, de asemenea, deajuns și cînd e vorba de Epeiră,
prinsă de-a curmezișul corpului fără nici o grijă de cîrligele cu venin.
Față de modeștii Greieri, hrană obișnuită și sub clopotele mele ca și în
libertate, Călugărița își folosește rareori mijloacele de intimidare; ea
se mărginește doar să-l prindă pe nătărăul care îi trece la îndemînă.

Așadar, cînd prada ar putea opune o rezistență mai serioasă, Călugărița
poate să ia o înfățișare care îngrozește, fascinează și dă căngilor
putința să înhațe fără greș. Capcanele ei se închid peste o victimă
demoralizată, în neputință de a se apăra. Ea își împietrește de spaimă
vînatul, luînd pe neașteptate o înfățișare de spectru.

În ținuta aceasta fantastică, un mare rol îl au aripile. Ele sînt
deosebit de largi, au marginile din afară verzi, iar în rest sînt
străvezii și lipsite de culoare. Numeroase nervuri, răspîndite în
evantai, le străbat de-a lungul. Altele, mai subțiri și transversale, le
taie în unghi drept pe cele dintîi și formează laolaltă cu ele
nenumărate ochiuri, ca de zale. Cînd Călugărița ia atitudinea spectrală,
aripile i se întind și se înalță în două planuri paralele care aproape
că se ating, așa cum fac fluturii de zi cînd se odihnesc. Între ele se
mișcă, prin zvîcniri brusce, capătul bombat al pîntecului. Șuieratul pe
care l-am asemuit cu sunetele scoase de-o năpîrcă atunci cînd se apără,
se iscă din frecarea pîntecului de nervurile de pe aripi. Ca să imiți
ciudatul sunet, e deajuns să-ți treci repede vîrful unghiei pe fața de
deasupra a unei aripi desfăcute.

       *       *       *       *       *

Într-un moment de foame năprasnică, după cîteva zile de post, Greierele
cenușiu, la fel de mare sau chiar mai mare decît Călugărița, este mîncat
în întregime, cu excepția aripilor, care sînt prea uscate. Ca să ronțăe
monstruosul vînat, două ore sînt deajuns. Asemenea orgie se întîmplă
rareori. Am fost și eu de față la una sau două, întrebîndu-mă de fiecare
dată cum găsea mîncăcioasa insectă loc pentru atîta hrană, și cum își
întorcea în folosul ei axioma conținutului mai mic decît cel ce conține.
Admir înaltele însușiri ale unui stomac prin care materia nu face
altceva decît să treacă: ea e digerată, topită, dispărută, cît ai clipi.

Hrana obișnuită sub clopotele mele e Greierul, de mărimi și de specii
foarte variabile. E destul de interesant să vezi Călugărița ronțăindu-și
prada, pe care o țin menghinele picioarelor de pradă, amîndouă odată. În
ciuda botișorului fin și ascuțit, care nu pare făcut pentru asemenea
chiolhanuri, întreaga pradă dispare, în afară de aripi din care e
folosită numai baza, puțin cărnoasă. Labele, tegumentele coriacee, totul
e înghițit. Cîteodată ciosvîrta, una din marile coapse posterioare, e
apucată începînd de la os. Călugărița o duce la gură, o gustă, o ronțăie
părînd mulțumită. S-ar putea ca pentru ea coapsa rotunjoară a Greierului
să fie o bucățică de soi, cum e pentru noi ciosvîrta de berbec.

Atacarea pradei începe de la ceafă. În timp ce unul din picioarele
răpitoare ține prinsul agățat de mijlocul corpului, cealaltă îi apasă
capul și face să i se caște gîtul deasupra. În spărtura aceasta a
cuirasei botul Călugăriței scormonește și mușcă, cu oarecare stăruință.
O largă rană cervicală se deschide. Zvîcnirile lăcustei se potolesc,
prada se preface într-un stîrv țeapăn; de-acum înainte, mai liberă în
mișcări, fiara carnivoră își alege bucățile după plac.

       *       *       *       *       *

Să ne reîntoarcem la Călugăriță, care are și ea, de asemenea, cîteva
noțiuni din arta aceasta a unei morți grabnice, arta în care e
neîntrecut micul păianjen, atît de priceput în a-și înjunghia albina. E
prins un greiere viguros, sau uneori o lăcustă puternică. Merindea
trebue s-o mănînci în tihnă, fără zvîcnirile unei prăzi care nu vrea
nici în ruptul capului să se lase înghițită. Prînzul tulburat e lipsit
de plăcere. Principalul mijloc de apărare e format aici de picioarele
posterioare, pîrghii zdravene care lovesc cu brutalitate și de alminteri
crestate ca un ferăstrău care ar spinteca dacă din nenorocire ar atinge
voluminosul pîntec al Călugăriței. Cum să faci să le reduci la
neputință, ca și pe altele, mai puțin primejdioase, dar stînjenitoare
totuși prin mișcările lor disperate?

La nevoie s-ar putea să le ciuntești, una cîte una; dar asta e drept că
ar ține cam mult, și n-ar fi lipsit de primejdii. Călugărița a găsit
ceva mai bun. Ea cunoaște tainele anatomice ale cefei. Atacîndu-și mai
întîi prada pe dinapoia gîtului întredeschis, ea-i mănîncă ganglionii
cervicali, îi înăbușe energia musculară în sursa ei principală; și
inerția urmează, nu dintr-odată și întreagă, căci grosolanul Greiere
n-are delicata și plăpînda vitalitate a albinei; oricum însă, o inerție
suficientă, la urma urmei, încă de la primele îmbucături. Curînd
zvîcnirile și gesturile se istovesc, orice mișcare încetează, și
vînatul, cît ar fi el de mare, poate fi mîncat în tihnă deplină.

       *       *       *       *       *


DRAGOSTEA

Puținul pe care l-am aflat despre obiceiurile Călugăriței pare cu totul
nepotrivit față de ceea ce ne-ar putea face să presupunem denumirea ei
populară. După cuvîntul _Călugăriță_, ne-am aștepta la o insectă
blajină, plină de cucernicie, și ne pomenim în fața unui canibal, a unui
spectru fioros, mestecînd cu poftă creierul prăzii înlemnite de groază.
Și nu asta e partea cea mai tragică. În relațiile cu semenii ei,
Călugărița vădește purtări atît de crude cum nu găsim nici chiar la
Păianjeni, care au cea mai proastă faimă în această privință.

Ca să mai împuținez puțin numărul clopotelor înghesuite pe masa mea cea
mare, ca să-mi fac un pic de loc păstrîndu-mi totuși menajerie
suficientă, pun în aceeași cușcă mai multe femele, cîteodată chiar vreo
zece. Ca spațiu, locuința comună e încăpătoare. Captivelor, cărora de
altminteri, cu pîntecele lor grele, nu prea le place mișcarea, le rămîne
destul loc pentru evoluțiile lor. Agățate pe plasa boltită, ele digeră,
neclintite, sau așteaptă trecerea vreunei prăzi. Așa fac și în
libertate, prin mărăcinișuri.

Locuitul laolaltă își are primejdiile lui. Știu că atunci cînd nu e fîn
în iesle, măgarii se bat, ei care sînt atît de pașnici. S-ar putea prea
bine ca într-un moment de foamete, oaspetele mele, mai puțin
îngăduitoare, să-și înăsprească firea și să pornească lupta între ele.
De aceea stau de veghe aprovizionînd bine cuștile cu Greieri,
împrospătați de două ori pe zi. Dacă izbucnește războiul civil, n-o să
se poată spune că a izbucnit din pricina foametei.

La început lucrurile merg binișor. Populația trăiește în pace, fiecare
Călugăriță înșfăcînd și ronțăind ce-i trece la îndemînă, fără să caute
pricină vecinelor. Dar perioada aceasta de bună conviețuire nu durează
mult. Pîntecele se umflă; ovarele își coc șiragurile lor de ouă, clipa
împerecherii și a pontei se apropie. Atunci izbucnește un fel de furie
geloasă, deși nu există prin preajmă nici un mascul căruia să i se poată
pune în seamă rivalitățile feminine. Frămîntarea ovarelor pervertește
turma, îi insuflă nebunia de-a se mînca unele pe altele. Încep
amenințările, încăierările, ospețele de canibali. Atunci reapare ținuta
de spectru, bătaia din aripi, gestul fioros al căngii întinse și
ridicate în aer. Nici în fața Greierului cenușiu sau a lăcustei Decticus
cu fruntea albă demonstrațiile dușmănoase n-ar putea fi mai
amenințătoare.

Fără vreo pricină pe care aș putea-o bănui măcar, două vecine se ridică
pe neașteptate în poziția lor de război. Ele își răsucesc capetele de la
dreapta spre stînga, se provoacă, se insultă din ochi. Pff! Pff-ul
aripilor frecate de pîntec sună atacul. Dacă duelul trebue să se
mărginească la prima zgîrietură, fără altă urmare mai gravă, picioarele
de pradă, ținute strîns, se deschid asemenea filelor unei cărți, se
reped în lături și încadrează lunga tăliuță. Poziție superbă, dar nu mai
puțin groaznică decît aceea a unei lupte pe viață și pe moarte.

Apoi, destinzîndu-se brusc, una dintre căngi se întinde, zgîrie rivala;
și la fel de brusc se trage înapoi, luînd poziție de apărare. Adversara
răspunde la lovitură. Două pisici care se pălmuesc amintesc întrucîtva
acest duel. La primul strop de sînge ivit pe pîntecul mare și moale, sau
chiar fără cea mai mică urmă de rană, una dintre ele se dă bătută și se
retrage. Cealaltă își strînge steagul de luptă și pleacă în altă parte
să cugete la prinderea vreunui greiere, părînd liniștită dar gata
oricînd să reînceapă harța.

Deznodămîntul este adeseori mult mai tragic. Atunci ținuta de luptă fără
cruțare e luată în toată deplinătatea ei. Picioarele se desfac și se
înalță în aer. Nenorocire pentru cea învinsă! Cealaltă o apucă între
menghine și prinde s-o mănînce fără zăbavă, începînd de la ceafă,
bineînțeles. Groaznicul ospăț e făcut cu atîta liniște de parcă ar fi
vorba de ronțăit o lăcustă. Aceea care mănîncă își gustă cu atîta
plăcere sora de parcă ar gusta o mîncare îngăduită; iar cele din preajmă
nu se împotrivesc, dornice și ele să facă același lucru, la primul
prilej.

[Ilustrație: Fig. 7 Lupta între două rivale]

Ah, ce fiare cumplite! Se spune că lupii nu se mănîncă între ei.
Călugărița n-are acest scrupul; ea se înfruptă din semeni cînd are
alături belșug din vînatul ei favorit, greierul. Ea are echivalentul
antropofagiei, această înspăimîntătoare ciudățenie a omului.

Rătăcirile acestea, poftele de fiară în lăuzie, pot ajunge la o treaptă
și mai revoltătoare încă. Să-i privim împerecherea și, pentru a înlătura
tulburările pricinuite de-un număr prea mare aflat laolaltă, să punem
perechile sub clopote diferite. Să-i dăm fiecărei perechi o locuință,
unde nimeni nu va veni să tulbure dragostea. Și să nu uităm hrana,
menținută din belșug, ca să nu se aducă scuza foamei.

Ne aflăm pe la sfîrșitul lui august. Masculul, amorez pirpiriu,
socotește că a sosit timpul potrivit. El îi aruncă ochiade vînjoasei
sale soții; își întoarce capul spre ea, își îndoaie gîtul, își înalță
pieptul. Capul lui mic și țuguiat pare aproape o figură plină de patimă.
Stînd neclintit în poziția aceasta, el își privește îndelung iubita. Ea
nu se mișcă, de parcă nici nu i-ar păsa. Totuși, îndrăgostitul a zărit
un semn de consimțămînt, a cărui taină n-o deținem. El se apropie și își
întinde pe neașteptate aripile, care par înfiorate de un tremur
convulsiv. Aceasta îi este declarația de dragoste. Apoi se repede,
pirpiriu, pe spatele ei trupeș; se agață cît poate mai bine, se
statornicește acolo. În general, preludiile țin multă vreme. În sfîrșit,
împerecherea, care și ea durează mult, se face, uneori ținînd cinci sau
șase ore.

Între cei doi soți nu se petrece nimic vrednic de luat în seamă. În cele
din urmă ei se despart, pentru a se reîntîlni curînd, și mai
îndeaproape. Dacă sărăcuțul de el îi e pe plac frumoasei, ca
însuflețitor al ovarelor, îi este de asemenea plăcut și ca vînat dintre
cele mai de soi. Într-adevăr în aceeași zi, cel mai tîrziu a doua zi, el
e înhățat de soață, care îi roade mai întîi ceafa, după tradiție și
obicei, și apoi, cu mare chibzuință, îmbucîndu-l încetișor, îl mănîncă
în întregime, nelăsînd decît aripile. Aici nu-i vorba de gelozie de
harem între semeni, ci de poftă năprasnică și depravată.

[Ilustrație: Fig. 8 Călugărița devorîndu-și soțul]

Am avut curiozitatea să aflu cum va fi primit un al doilea mascul de
femela care abia fusese fecundată. Rezultatul anchetei mele e scandalos.
Adeseori, Călugărița nu e de loc pe deplin sătulă de îmbrățișări și de
ospețe conjugale. După un răgaz mai mult sau mai puțin îndelungat,
indiferent dacă ponta s-a făcut sau nu s-a făcut, un al doilea mascul e
primit și apoi devorat ca și cel dintîi. Un al treilea îi urmează, își
îndeplinește slujba, și dispare și el, înghițit. Al patrulea are aceeași
soartă. Am văzut cum timp de două săptămîni Călugărița folosește pînă la
șapte masculi. Ea le dăruie tuturora trupul ei și toți trebue să
plătească cu viața beția nupțială.

Asemenea orgii se petrec adesea, în grade diferite și suferind unele
excepții. În zilele prea dogoritoare, cu puternică tensiune electrică,
ele sînt aproape o regulă generală. În astfel de zile, Călugărițele își
au nervii lor. Sub clopotele cu populație numeroasă, femelele se mănîncă
între ele mai mult decît oricînd: sub clopotele cu perechi separate,
masculii sînt socotiți după împerechere, mai mult ca oricînd, pradă
obișnuită.

Drept scuză a cruzimilor acestora conjugale aș fi vrut să-mi spun: în
libertate, Călugărița nu se poartă așa; după ce și-a îndeplinit funcția,
masculul are timp să se păzească, să se depărteze, să fugă de groaznica
surată, pentru că, în cuștile mele, i se dă uneori răgaz pînă a doua zi.
Habar n-am despre ce se petrece în realitate prin mărăciniș;
întîmplarea, biet mijloc de-a afla, nu mi-a arătat niciodată dragostele
Călugăriței în libertate. Trebue să mă iau după faptele petrecute în
cuști, unde prinșii, sătui de soare, hrăniți din belșug, locuind la
largul lor, nu par de fel atinși de nostalgie. Ceea ce fac aici, trebue
să facă și în condiții normale.

Ei bine, faptele acestea înlătură scuza răgazului dăruit masculului
pentru a se depărta. Surprind, izolată, groaznica pereche pe care v-o
înfățișez acum. Masculul, absorbit în funcțiunile lui vitale, ține
femela strîns înlănțuită. Dar nefericitul n-are cap; n-are gît și
aproape n-are de loc bust. Ea, cu botul întors peste umăr, continuă să
ronțăie, foarte liniștită, resturile dulcelui ei iubit. Și ciotul acesta
masculin, cramponat solid, își continuă funcția!

S-a spus că dragostea e mai tare decît moartea. Proverbul, luat vorbă cu
vorbă, n-a primit de cînd lumea o adeverire mai puternică. Un decapitat,
un schilodit pînă la mijlocul pieptului, un cadavru, stărue în voința de
a da viață. Și nu se va lăsa decît atunci cînd îi va fi ciopîrțit
pîntecul, sediul organelor procreatoare.

Să-ți mănînci iubitul după nuntă, să te ospătezi din piticul istovit,
care de-acum nu mai face doi bani, aceasta poate fi înțeles, într-o
oarecare măsură, la insecta nepăsătoare față de simțăminte; dar să-l
ronțăi în timpul actului, depășește tot ce și-ar putea închipui o
imaginație cum nu se poate mai crudă. Am văzut-o, am văzut-o cu proprii
mei ochi, și încă nu mi-am revenit din uimire.

El, luat prin surprindere în timpul muncii, ar putea oare să fugă și să
se pună la adăpost? Nici vorbă că nu. Să conchidem: dragostele
Călugăriței sînt tragice, la fel de tragice, ba poate și mai tragice
chiar decît cele ale Păianjenului. Recunosc că spațiul restrîns al
cuștilor favorizează uciderile masculilor, dar cauza acestor măcelăriri
se află altundeva.

E poate o rămășiță a timpurilor geologice, pe cînd, în era carboniferă,
insectele se desfrînau în ruturi monstruoase. Ortopterele, dintre care
fac parte și Călugărițele, sînt primele născute ale lumii insectelor.
Grosolane, cu transformarea nedesăvîrșită, ele rătăceau printre ferigile
arborescente, deja înflorite, pe cînd nu exista încă nici una din
insectele cu metamorfoze delicate: Fluturii, Scarabeii, Muștele,
Albinele. În vremurile acelea de grabă întru nimicirea cu scopul de a
produce, moravurile nu erau blînde; iar Călugărițele, firave amintiri
ale străvechilor spectre, ar putea să-și continue dragostele de altă
dată.

       *       *       *       *       *


CUIBUL

Să înfățișăm acum într-o lumină mai bună insecta cu dragoste tragică.
Cuibul ei este o minune. În limbaj științific e numit _ootec_--"cutia cu
ouă". N-am să folosesc prea mult limbajul acesta ciudat. Din moment ce
nu se spune "cutia cu ouă de cintezoi" și se spune "cuib de cintezoi",
de ce aș fi nevoit să recurg la cutie cînd e vorba de Călugăriță? S-ar
putea ca întorsătura din condei să fie mai savantă; dar asta nu-i treaba
mea.

În locurile expuse la soare găsești, aproape pretutindeni, cuibul
Călugăriței, pe pietre, lemne, butuci de viță, rămurele de copăcei, tije
uscate de ierburi, pînă și pe produsele muncii omenești, bucăți de
cărămidă, zdrențe de pînză grosolană, resturi zbîrcite de încălțăminte.
Orice fel de suport e bun, cu condiția să aibe inegalități în care
cuibul să-și poată vîrî temelia și să-și găsească sprijin solid.

[Ilustrație: Fig. 9 Cuibul Călugăriței]

Dimensiunile obișnuite ale cuibului sînt de patru centimetri lungime, pe
doi centimetri lărgime. Culoarea ei e gălbuie ca a bobului de grîu. Pusă
la flacără, materia din care e făcut arde destul de bine și răspîndește
un slab miros de mătase pîrlită. Și într-adevăr, materia aceasta e o
substanță înrudită cu mătasea, care, în loc să fie toarsă în fire, e
strînsă în grămezi spumoase. Dacă cuibul se fixează pe-o rămurică, baza
o împrejmuiește, înfășoară crenguțele vecine și ia o formă schimbătoare,
după cum e suportul; dacă e fixat pe-o suprafață netedă, partea
inferioară, totdeauna mulată după suport, e și ea netedă. Cuibul ia
atunci forma unei jumătăți de elipsoid, mai mult sau mai puțin obtuz la
unul din capete, subțire și ascuțit la celălalt capăt și adeseori
terminat printr-un scurt apendice în formă de pinten.

       *       *       *       *       *

Să tăiem cuibul de-a curmezișul. Ne dăm seama atunci că mulțimea ouălor
formează un fel de sîmbure alungit, foarte consistent, acoperit pe
margini cu o pojghiță groasă și poroasă, asemănătoare spumei
solidificate. Deasupra ei se ridică niște lame curbe, foarte dese,
aproape libere, a căror terminație duce la zona de ieșire, formînd acolo
o dublă serie de solzi acoperindu-se unii pe alții ca niște olane.

[Ilustrație: Fig. 10 Secțiune în cuibul Călugăriței]

Ouăle sînt înecate într-o crustă gălbuie, cu aspect cornos. Ele sînt
rînduite în straturi, după direcția arcurilor cercului, cu extremitatea
cefalică convergînd spre zona de ieșire. Orientarea aceasta ne arată
modul de eliberare. Noii născuți se vor strecura prin golul lăsat între
două file învecinate, prelungiri ale sîmburelui: acolo vor găsi o
trecătoare îngustă, greu de străbătut, dar pînă la urmă destul de bună,
datorită ciudatului dispozitiv de care ne vom ocupa îndată; și astfel
vor ajunge la legătura mediană. Acolo, sub solzii așezați ca niște
olane, se deschid cîte două ieșiri pentru fiecare strat de ouă. Jumătate
din cei ce ies se vor elibera prin poarta din dreapta, jumătate prin
poarta din stînga. Asta se repetă de la un capăt la altul al cuibului,
cît se întind straturile.

Să rezumăm amănuntele acestea de structură, destul de greu de priceput
pentru cine n-are cuibul în față. Urmînd axul cuibului și semănînd ca
formă cu un sîmbure de curmală, găsim grămada de ouă grupate în rînduri,
ca pietrele la temelia unei clădiri. O pojghiță ocrotitoare, un fel de
spumă solidificată, înfășoară grămada aceasta cu excepția părții de sus,
în regiunea mediană, unde pojghița spumoasă e înlocuită prin foițe
subțiri, lipite una de alta. Extremitățile libere ale acestor foițe
formează la exterior zona de ieșire; ele se acoperă una pe alta formînd
două șiruri de solzi și lăsînd, pentru fiecare strat de ouă, o pereche
de ieșiri, adică de crăpături înguste.

Să fiu de față la clăditul cuibului, să văd cum face Călugărița ca să
ducă la capăt o lucrare atît de complexă, iată ținta cercetării mele. Și
am reușit, cu destulă bătaie de cap, căci ponta se face pe neașteptate
și aproape totdeauna noaptea. După multe și zadarnice așteptări,
întîmplarea m-a ajutat, în sfîrșit. La 5 septembrie, una din
pensionarele mele, fecundată la 29 august, s-a hotărît să depună ouăle
în fața mea, pe la orele patru după amiază.

Înainte de-a asista la munca ei, vreau să fac o observație: toate
cuiburile pe care le-am obținut în cuști--și ele sînt destul de
numeroase--au drept suport, fără nici o excepție, pînza metalică a
clopotelor. Avusesem grije să pun la îndemîna Călugărițelor nițel
pietriș zgrunțuros, cîteva mănunchiuri de cimbru, suporturi foarte
folosite în libertate, pe cîmp. Captivele au preferat însă rețeaua de
sîrmă, care, prin ochiurile unde se încrustează materia, la început
moale, a edificiului, dă o fixitate desăvîrșită.

În condiții naturale, cuiburile n-au nici un adăpost; ele trebue să
îndure vremea rea de iarnă, să reziste la ploi, la răbufnirile vîntului,
la geruri, la zăpezi, fără să se desprindă. De aceea ouătoarea alege
totdeauna un suport inegal, sau putînd să se muleze și să țină strîns
temelia cuibului. Cînd împrejurările îngăduie, față de mediocru e ales
ce-i mai bun, iar față de ce-i mai bun e ales ce este și mai bun; asta
trebue să fie cauza preferinței constante acordată ochiurilor de rețea
ale cuștilor.

Singura Călugăriță pe care mi-a fost dat s-o văd în momentul pontei
lucrează într-o poziție răsturnată, agățată cum este, spre vîrful
clopotului. Prezența mea, lupa mea, cercetările mele, n-o stînjenesc de
loc, într-atîta o absoarbe munca ei. Pot să iau bolta de rețea, s-o
aplec, s-o răstorn, s-o sucesc și s-o răsucesc, fără ca insecta să-și
curme o clipă măcar munca. Pot chiar, cu ajutorul unor pense, să-i ridic
aripile lungi ca să văd mai bine ce se petrece dedesubt. Călugărița nici
nu se sinchisește. Pînă aici, totul e bine: ouătoarea nu se clintește și
stă nepăsătoare la toate indiscrețiile mele de observator. Dar n-are
aface, treaba tot nu merge cum aș vrea eu, într-atîta de rapidă e
operația și într-atîta de anevoioasă e cercetarea.

Vîrful pîntecului este mereu cufundat într-un val de spumă care nu
îngăduie să vezi bine amănuntele actului. Spuma aceasta e alb cenușie,
puțin vîscoasă și aproape asemănătoare cu spuma de săpun. În clipa cînd
se ivește, spuma încleiază ușor capătul firului de pai pe care îl afund
în ea. Peste două minute e solidificată și nu se mai lipește de pai. Iar
peste cîtăva vreme capătă consistența care se constată pe un cuib vechi.

Grămada spumoasă se compune, în cea mai mare parte, din aer prins în
bule mici. Aerul acesta, care-i dă cuibului un volum cu mult mai mare
decît cel al pîntecului Călugăriței, sigur că nu provine din insectă,
deși spuma se ivește la pragul organelor genitale; el e împrumutat din
atmosferă. Călugărița construește deci mai ales cu aer, material cu
totul potrivit să-i protejeze cuibul de vitregiile vremii. Ea elimină o
substanță vîscoasă, la fel cu lichidul viermilor de mătase; și din
substanța aceasta, amestecată pe loc cu aerul din afară, ea produce
spuma.

Călugărița își bate produsul așa cum batem noi albușul de ouă ca să-l
facem să se umfle și să fie spumos. Extremitatea abdomenului, despicat
printr-o largă deschizătură, formează două mari linguri laterale care se
apropie, se depărtează, cu o mișcare rapidă și continuă, bat lichidul
spumos și-l transformă în spumă pe măsură ce e revărsat în afară.
Printre altele, în deschizătura celor două linguri, se văd urcînd și
coborînd, ducîndu-se și venind, ca o tijă de piston, organele interne,
al căror rost e cu neputință să-l deslușim, înecate cum sînt în valul
spumos și opac.

Capătul pîntecului, zvîcnind mereu, deschizîndu-și și închizîndu-și cu
repeziciune valvele, execută oscilații de la dreapta la stînga și de la
stînga la dreapta, ca un pendul. Și din fiecare oscilație rămîne în
interior un strat de ouă, iar la exterior o brazdă piezișă. Pe măsură ce
înaintează în arcul deschis brusc, la răstimpuri foarte apropiate, el se
cufundă tot mai adînc în spumă, ca și cum ar vîrî ceva în fundul
grămezii spumoase. De fiecare dată, fără nici o urmă de îndoială, e
depus un ou; dar lucrul se petrece atît de repede și într-un mediu atît
de puțin potrivit pentru observație, încît nu reușesc măcar o dată să
văd oviductul funcționînd. Nu-mi pot da seama de ivirea ouălor decît
după mișcările capătului pîntecului care, printr-o afundare bruscă, se
cufundă și mai mult.

În același timp, prin valuri intermitente, e zvîrlită afară substanța
vîscoasă, pe care o bat și-o preschimbă în spumă cele două valve
terminale. Spuma obținută se împrăștie pe laturile stratului de ouă și
pe bază, unde o văd țîșnind printre ochiurile de sîrmă, împinsă cum este
de presiunea capătului abdomenului. Astfel se capătă, din ce în ce mai
mult învelișul spongios, pe măsură ce ovarele se golesc.

Îmi închipui, fără să pot folosi observația directă, că pentru sîmburele
central, unde ouăle sînt înecate într-un mediu mai omogen decît scoarța,
Călugărița își folosește produsul așa cum este, fără să-l mai bată cu
lingurile ca să-l facă spumos. Cînd stratul de ouă este depus, cele două
valve produc spuma ca să-l învăluie. Dar, mai spun o dată, toate acestea
sînt foarte greu de deslușit pe sub vălul grămezii de spumă.

La un cuib clădit de curînd zona de ieșire e tencuită cu un strat de
materie ușor poroasă, de un alb fără pată, mat, aproape cretos, care
contrastează cu restul cuibului colorat în alb murdar. Ai zice că e
compoziția pe care o fac cofetarii din albuș de ou bătut, din zahăr și
făină de cartofi, ca să-și împodobească unele produse. Tencuiala aceasta
ca de zăpadă e foarte fărîmicioasă și ușor de desprins. Cînd e
înlăturată, se vede clar zona de ieșire, cu dubla ei serie de lamele
avînd marginile libere. Furtunile, ploaia, vîntul o înlătură mai curînd
sau mai tîrziu în fîșii, în solzi; de aceea cuiburile vechi nu mai
păstrează nici urmă din ea.

La prima vedere ai fi ispitit să vezi în materia aceasta asemănătoare cu
zăpada o altă substanță de cît aceea din care e format restul cuibului.
Folosește oare, într-adevăr, Călugărița două produse diferite? De loc.
Mai întîi anatomia ne afirmă unitatea materialelor. Organul secretor al
substanței cuibului se compune din tuburi cilindrice, scorojite,
împărțite în două grupe cam de cîte douăzeci fiecare. Toate sînt pline
cu un lichid vîscos, incolor, cu aspect identic din orice parte le-am
privi. Nicăieri, nu găsești nici urmă a vreunui produs cu o colorație
cretacee.

La rîndul său, modul de formare al panglicei asemănătoare cu zăpada,
înlătură ideea materialelor diferite. Într-adevăr, se văd cei doi
cerci[5] ai Călugăriței măturînd suprafața valului spumos, culegînd, ca
să zic așa, spuma din spumă, adunînd-o și menținînd-o pe dosul cuibului
ca să formeze acolo o bandă asemănătoare cu o panglică făcută din
zaharicale. Ce rămîne după măturatul acesta, sau ce șiroiește de pe
banda încă neînchegată, se întinde pe margini ca o spoială subțire de
var, cu bule atît de fine încît e nevoie de lupă ca să le zărești.

[5] filete codale. (n. red.)

În albia unui torent, apa nămoloasă, plină de lut, se acoperă cu o spumă
groasă. Pe spuma aceasta de bază, murdărită de nămoluri, se ivesc ici,
colo, grămezi de-un alb curat, cu bule mai puțin mari. Diferența de
densitate le alege una de alta și spuma albă ca zăpada se urcă deasupra
spumei murdare din care s-a iscat. Ceva asemănător se petrece și în
timpul clădirii cuibului Călugăriței. Cele două linguri preschimbă în
spumă țîșnitura vîscoasă a glandelor. Partea cea mai subțire, cea mai
ușoară, părînd mai albă din pricina porozității ei delicate, se urcă la
suprafață, unde cercii le mătură ca să le adune într-o panglică de
zăpadă pe dosul cuibului.

Pînă aici, cu puțină răbdare, observația e posibilă și dă rezultate
bune. Ea devine însă cu neputință de făcut cînd e vorba de structura
atît de complexă a acestei zone mediane unde, pentru ieșirea larvelor,
sînt rînduite ieșiri sub acoperămîntul unei duble serii de lamele
așezate ca olanele. Iată la cît se reduce puținul pe care l-am putut
desluși. Capătul abdomenului, avînd o despicătură largă de sus în jos,
formează un soi de cheutoare a cărei margine superioară rămîne aproape
fixă, în timp ce marginea inferioară oscilează producînd spuma și
cufundînd ouăle. Fără îndoială că lucrarea zonei mediane îi revine
marginei superioare.

Pe ea o văd mereu în prelungirea acestei zone, în mijlocul spumei albe
și fine adunate de cerci. Aceștia, unul la dreapta și altul la stînga,
mărginesc banda. Ei îi pipăie marginile de parcă ar vrea să știe cum
merge lucrul. Eu unul i-aș asemăna bucuros cu două degete prelungi, de-o
neîntrecută delicatețe, dirijînd anevoioasa construcție.

Dar cum se obțin cele două șiraguri de solzi și crăpăturile, porțile de
ieșire pe care ele le adăpostesc? Nu știu. Nici nu pot bănui măcar.
Sfîrșitul problemei îl las moștenire altora.

Ce mașinărie minunată, revărsînd cu atîta ordine și repeziciune, limba
cornoasă a sîmburelui central, spuma ocrotitoare, spuma albă a panglicii
mediane, ouăle, licoarea fecundată, și putînd aproape în același timp să
clădească foile suprapuse, solzii așezați unul peste altul, și
crăpăturile libere care vin la rînd! În fața ei te pierzi. Și totuși, ce
ușurință în lucru! Agățată de pînza metalică, în axul cuibului,
Călugărița e neclintită. Nici nu se uită măcar la lucrul care se
clădește înapoia ei; nici o mișcare a labei nu vine în ajutor. Totul se
face singur. Aici nu e lucrarea iscusită care cere dibăcia instinctului;
e o muncă pur mașinală, reglată de unelte, de modul de organizare.
Cuibul cu structură atît de complexă rezultă numai din jocul organelor,
așa cum în industria noastră se modelează în mod mecanic o mulțime de
obiecte a căror perfecțiune ar pune la grea încercare dexteritatea
degetelor.

Cuibul Călugăriței este și mai remarcabil încă, dintr-un alt punct de
vedere. În el se găsește, aplicat cum nu se poate mai bine, una dintre
cele mai frumoase date ale fizicii asupra conservării căldurii.
Călugărița ne-a luat-o înainte în privința cunoștințelor corpurilor rele
conducătoare de căldură.

Originala experiență de mai jos, capabilă să demonstreze slaba
conductibilitate a aerului pentru căldură, e datorită fizicianului
Rumford. Ilustrul savant cufunda o bucată de brînză înghețată într-o
masă de spumă obținută din ouă bine bătute. Apoi totul era supus
căldurii unui cuptor. Peste puțin timp se obținea o omletă umflată și
încinsă, în mijlocul căreia se găsea brînza la fel de rece ca la
început. Aerul prins în bulele de spumă înconjurătoare explică această
ciudățenie. Fiind prin excelență un corp rău conducător de căldură,
aerul a oprit căldura cuptorului și a împiedicat-o să ajungă la corpul
înghețat din centru.

Ce face oare Călugărița? Exact ce făcea Rumford: ea își bate albușul ca
să obțină o omletă umflată, ocrotitoare a seminței adunată în sîmburele
central. E drept că scopul ei este invers; spuma coagulată trebue să
apere de frig și nu de căldură. Dar ceea ce ocrotește împotriva unuia,
ocrotește și împotriva celeilalte, iar iscusitul fizician, făcînd invers
experiența, ar fi putut, chiar cu același înveliș spumos, să mențină
cald un corp într-un mediu rece.

Rumford cunoștea secretul saltelei de aer din știința acumulată de
înaintașii lui, din cercetările proprii, din studiile proprii. Cum a
putut oare Călugărița, de nu știu cîte veacuri, să o ia înaintea fizicei
noastre în delicata problemă a căldurii? Cum de și-a dat seama că e bine
să-și înfășoare în spumă grămada ei de ouă, care, fixate, fără nici un
adăpost, pe o crenguță, pe o piatră, trebue să îndure nevătămată
asprimile iernii?

Celelalte rude ale Călugăriței aflate în preajma mea, singurele despre
care pot vorbi în deplină cunoștință de cauză, folosesc învelișul
neconductibil la căldură făcut din spuma solidificată, sau îl suprimă,
după cum ouăle au să petreacă sau n-au să petreacă iarna. Micuța
Călugăriță cenușie (_Ameles decolor_) atît de deosebită de cealaltă prin
lipsa aproape completă a aripilor la femelă, clădește un cuib abia cît
un sîmbure de cireașă de mare și-l învelește foarte bine într-o scoarță
spumoasă. La ce e bună această scoarță poleită? Pentru că cuibul de
Ameles ca și cuibul Călugăriței trebue să-și petreacă iarna agățat de
vreo crenguță, pe vreo piatră, îndurînd toate asprimile anotimpului
acestuia greu.

Pe de altă parte, deși e cît Călugărița de mare, Empusa (_Empusa
pauperata_), cea mai ciudată dintre insectele de la noi, își
construiește un cuib la fel de mic ca al lui Ameles. Cuibul e o clădire
foarte modestă, compusă din cîteva celule, rînduite una lîngă alta în
trei sau patru rînduri alăturate. Aici lipsește cu totul învelișul
poleit, deși cuibul e fixat afară, ca și celelalte, pe vreo rămurică sau
pe vreo fărîmă de piatră. Lipsa aceasta a saltelei neconductibile de
căldură vădește alte condiții climatice. Într-adevăr, ouăle Empusei
eclozează la puțin timp după pontă, cînd încă mai e vreme frumoasă.
Neavînd de îndurat asprimile iernii, ele nu sînt ocrotite decît de
subțirele înveliș al tecii lor.

Precauțiile acestea, atît de delicate și de chibzuite, rivale ale
omletei lui Rumford, sînt oare un rezultat întîmplător, una din
combinațiile fără număr ieșită din urna norocului? Dacă e așa, să nu ne
dăm înapoi din fața absurdului și să recunoaștem că orbirea întîmplării
e dotată cu o clarviziune minunată.

Călugărița își începe cuibul de la capătul obtuz și-l sfîrșește la
capătul îngust. Acesta din urmă se prelungește adesea printr-un fel de
fîșie îngustă acolo unde s-a risipit, întinzîndu-se, ultima picătură a
lichidului vîscos. O muncă de aproape două ore, fără nici o întrerupere,
e necesară pentru ducerea la îndeplinire a întregei lucrări.

De îndată ce termină ponta, mama se retrage nepăsătoare. Mă așteptam să
o văd întorcîndu-se și dovedind măcar un pic de duioșie față de leagănul
familiei. Dar ea nu vădește nici cel mai mic semn de bucurie maternă.
Lucrarea e isprăvită, și n-o mai privește nimic. Greierii s-au apropiat.
Unul s-a cuibărit chiar pe leagăn. Călugărița nu dă nici o atenție
acestor nepoftiți, ce-i drept, pașnici. I-ar goni oare dacă ar fi
primejdioși sau dacă ar vădi că au de gînd să spintece cufărașul cu ouă?
Nepăsarea ei îmi spune că nu. Ce-i mai pasă de-acum înainte de cuib? Ea
nu-l mai cunoaște.

       *       *       *       *       *




NECROFORII [6]

ÎNGROPAREA


În aprilie, pe marginea potecilor, zace cîrtița sfîrtecată de sapa
țăranului; la poalele gardului de mărăcini, copilul nemilos a ucis cu
pietre șopîrla care-și îmbrăcase verdele ei veșmînt de perle. Trecătorul
a crezut că face bine strivind sub călcîi năpîrca întîlnită; o pală de
vînt a trîntit din cuib o păsărică golașă. Ce vor deveni stîrvurile
acestea mărunte și atîtea alte jalnice resturi ale vieții? Privirea și
mirosul n-au să ne fie multă vreme supărate de ele. Sînt nenumărați cei
ce se ocupă de higiena cîmpurilor.

[6] J. H. Fabre: Souvenirs entomologiques, vol. VI, din cap. VII.

Tîlhar plin de înflăcărare, gata la orice, furnica dă fuga cea dintîi și
începe tăierea în bucățele. Curînd mirosul stîrvului atrage musca,
născătoarea nesuferitei mușițe. În același timp, se zoresc în cete,
venite de nu se știe unde, Silfele, Gîndacii de gunoi cu pas mărunțel,
Dermestesul pudrat cu zăpadă pe pîntece, subțirelul Staphilinus și toți,
cu o rîvnă neistovită, sapă, scotocesc, pun capăt infecției.

Ce priveliște, primăvara, sub o cîrtiță moartă! Dar hidoșenia
laboratorului acestuia e frumoasă pentru cine știe să vadă și să
gîndească. Să dăm încolo sila; să ridicăm cu piciorul rămășița spurcată.
Cîte ființe mișună dedesubt, ce zarvă de lucrători ocupați! Silfele cu
largi și sumbre elitre de doliu fug înspăimîntate, se pitesc în
crăpăturile solului; Saprini făcuți parcă din abanos lustruit în care se
oglindește soarele, pășesc cu grabă, fugind de pe șantier; Dermești,
printre care unii au mantia roșcată punctată cu negru, încearcă să
zboare, dar, îmbătați de miazma ulcerelor, se dau de-a berbeleacul și-și
arată albeața imaculată a pîntecului, în contrast puternic cu
întunecimea veșmîntului lor.

Ce fac acolo toți acești înfrigurați lucrători? Desțelenesc moartea în
folosul vieții. Alchimiști transcendenți, ei fac din putreziciunea
îngrozitoare materie însuflețită, nevătămătoare. Storc primejdiosul
stîrv pînă ce devine uscat și sunător ca un papuc argăsit în gunoi de
promoroaca iernii și de arșița verii. Și se zoresc cît pot, să facă
mortăciunea nevătămătoare.

Curînd vor veni și alții, mai mărunți și mai răbdători, care vor lua în
primire ce-a rămas, vor exploata zgîrci cu zgîrci, os cu os, fir cu fir,
pînă ce totul va reintra în comorile vieții. Tot respectul pentru
curățitorii aceștia! Să punem iar cîrtița la loc și să trecem mai
departe.

Vreo altă victimă a muncilor agricole de primăvară: chițcan, popîndău,
cîrtiță, broască, năpîrcă, șopîrlă, ni-l vor arăta pe cel mai viguros și
mai vestit curățitor al cîmpului. Acesta e Necroforul, mult deosebit de
plebea stîrvurilor prin statura, veșmîntul și obiceiurile sale. În
cinstea înaltelor lui funcțiuni, el miroase a mosc; în vîrful antenelor
poartă un ciucure roșu, pe piept are o flanelă galbenă iar de-a
curmezișul elitrelor, e încins cu o dublă cingătoare de culoarea
chinovarului și cu marginile brodate. Veșmînt elegant, aproape bogat,
mult superior veșmintelor celorlalți, totdeauna lugubre, așa cum se cade
să aibă cioclii.

El nu-i un prosector[7] care deschide cadavrul tăindu-i carnea cu
scalpelul mandibulelor, ci este un gropar, un cioclu, în adevăratul
înțeles al cuvîntului. Pe cînd ceilalți, Silfele, Dermeștii, Gîndacii de
gunoi, se îndoapă cu mortăciunea găsită, fără să uite, bine înțeles, de
interesele familiei, el, hrănindu-se cu puțin, abia se atinge de ce-a
găsit și îngroapă stîrvul pe loc, în întregime, într-o criptă unde,
dospindu-se cît trebue, va servi drept hrană larvelor. El îl îngroapă ca
să-și stabilească acolo urmașii.

[7] Prosector--autopsier. (N. R.)

Tezaurizatorul acesta de morți, cu gesturile lui cumpănite, aproape
greoaie, e de-o iuțeală uimitoare cînd e vorba să înmagazineze
rămășițele. Într-un răgaz de cîteva ore, un cadavru relativ uriaș, o
cîrtiță de pildă, dispare, înghițită de pămînt. Ceilalți lasă afară
carcasa goală, uscată, luni întregi încă, în bătaia vîntului; el,
lucrînd cu toptanul, face curățenie din prima dată. Din toată munca lui
nu rămîne altă urmă decît un mic mușuroi, ca o movilă pe un mormînt.

Cu metoda lui expeditivă, Necroforul este primul dintre micii curățitori
ai cîmpurilor. El face parte de asemenea dintre insectele cele mai
vestite în privința însușirilor psihice. Cioclul acesta se zice că ar fi
înzestrat cu facultăți intelectuale apropiate de rațiune, cum n-au nici
cele mai superioare dintre himenopterele strîngătoare de miere sau de
vînat. Iată-l lăudat prin cele două povestioare de mai jos peste care am
dat în Introducerea la Entomologie de Lacordaire, singurul tratat
general pe care îl am la îndemînă.

"Clairville, spune autorul, povestește că a văzut un _Necrophorus
vespillo_ care, voind să îngroape un șoarece mort și găsind că e prea
tare pămîntul acolo unde zăcea cadavrul, a săpat ceva mai departe,
într-un pămînt mai moale, o groapă. După ce și-a sfîrșit lucrul, a
încercat să îngroape șoarecele în scobitura aceea; dar, neizbutind, a
zburat și s-a reîntors peste cîteva clipe însoțit de alți patru semeni,
care l-au ajutat să transporte șoarecele și să-l îngroape". În asemenea
fapte, adaugă Lacordaire, e cu neputință să nu admiți intervenția
rațiunii.

"Faptul următor, mai spune el, adus la cunoștință de Gledditsch, vădește
și el toate semnele intervenției rațiunii. Unul din prietenii săi, voind
să usuce o broască, o pusese în vîrful unui băț înfipt în pămînt, ca să
nu vină Necrophorii să o ia de acolo. Dar precauția n-a folosit la
nimic; insectele acestea, neputînd să ajungă la broască, au săpat sub
baston, și, după ce l-au făcut să cadă, l-au îngropat și pe el și
cadavrul."[8]

[8] Suites à Buffon. Introduction à l'entomologie, t. III, p. 460--461.

Admiterea în intelectul insectei a unei cunoașteri lucide a raporturilor
dintre efect și cauză, dintre scop și mijloace, e o afirmație destul de
gravă. Eu nu cunosc alta mai potrivită cu brutalitățile filozofice ale
epocii noastre. Dar sînt adevărate cele două povestioare? Duc ele la
concluziile pe care le-am tras? Cei ce le socotesc drept mărturii de
soi, nu sînt cumva cam naivi?

Nici vorbă, e nevoie de naivitate în entomologie. Dacă n-ar avea nimeni
o doză serioasă din însușirea asta, din țicneala asta cum îi spun
oamenii practici, cine s-ar mai ocupa de mica gînganie? Să fim naivi,
dar nu încrezători ca niște copii! Înainte de-a face animalul să judece,
să judecăm noi înșine puțin, să consultăm mai ales probele
experimentale. Un fapt cules la întîmplare, fără critică, nu poate fi
luat drept lege.

Nu-mi propun, o, harnici gropari, să vă ponegresc meritele; departe de
mine gîndul acesta. Dimpotrivă, am printre notele mele cu ce să vă laud
mai mult decît o face stîrvul broaștei; am cules pe seama voastră niște
isprăvi care vor arunca o nouă strălucire peste faima voastră.

Nu, scopul meu nu e să vă micșorez renumele. De altfel, istoriei
nepărtinitoare nu-i este dat să susțină o teză determinată; ea merge
acolo unde o duc faptele. Vreau numai să vă cercetez în privința
judecății care vi se atribue. Aveți sau n-aveți sclipiri de judecată,
germeni umili ai rațiunii omenești? Aceasta e întrebarea.

Ca să-i găsim răspunsul, să nu ne bizuim pe ce ne-ar scoate în cale
întîmplarea ici, colo. E nevoe de cușcă pentru înlesnirea vizitelor
dese, a cercetărilor neîntrerupte, a încercărilor felurite. Dar cum s-o
populăm? Țara măslinului nu e bogată în Necrofori. După cîte știu, ea nu
posedă decît o singură specie, _Necrophorus vestigator_ Hersch., ba încă
și emulul acesta al groparilor din Nord se găsește destul de rar. În
vînătorile mele de primăvară, pe vremuri, abia dacă puteam prinde trei
sau patru. Astăzi, cînd aș avea nevoie de cel puțin vreo
zece-doisprezece, n-aș prinde mai mulți decît atunci dacă n-aș folosi
vicleșuguri vînătorești.

       *       *       *       *       *

Înainte de-a înfățișa rezultatele obținute în cușcă, să zăbovim o clipă
asupra condițiilor de lucru normale, cuvenite Necroforilor. Insecta
nu-și alege vînatul în raport cu puterile ei, cum fac adesea
himenopterele prădătoare; ea îl primește așa cum i-l scoate în cale
întîmplarea. Printre cele găsite, sînt și animale mici, ca popîndăul;
sînt și unele de mărime mijlocie, cum e chițcanul; dar sînt și unele
uriașe, cîrtița, șobolanul, năpîrca, depășind puterea de îngropare a
unui singur gropar. În majoritatea cazurilor, transportarea e
imposibilă, atîta disproporție există între povară și motor. Tot ce
poate face e s-o urnească puțin, spetindu-se de oboseală.

Ammophila și Cerceris, Sphex și Pompiles își sapă vizuinile unde le
vine; ei își duc prada în zbor, sau, dacă e prea grea, o tîrăsc pe jos.
Necroforul nu poate lucra atît de lesne. Neputînd să ducă giganticul
cadavru întîlnit cine știe unde, el e silit să sape groapa chiar pe
locul unde zace mortul.

Locul acesta de înmormîntare forțat poate fi sau pămînt moale sau teren
pietros; el poate ocupa un punct unde nu crește nimic sau altul năpădit
de ierburi, mai cu seamă pir, cu rețeaua lui de frînghiuțe imposibil de
stîrpit. Ba adesea mai poate avea norocul ca vînatul să se afle pe vreo
tufă măruntă de buruieni care să-l țină la vreo cîteva degete deasupra
solului. Zvîrlită de sapa plugului care i-a frînt spinarea, cîrtița cade
ici, colo, dincolo, la întîmplare; și tocmai în locul căderii trebue s-o
folosească groparul, oricare ar fi piedicile, doar să nu fie de
netrecut.

Greutățile atît de felurite ale îngropării ne fac să întrezărim de pe
acum faptul că Necroforul nu poate avea metode fixe de-a lungul
întregului mers al lucrării lui. Fiind supus întîmplării, el trebue să
fie în stare să-și schimbe tactica în limitele slabului său
discernămînt. Să taie, să rupă, să desfacă, să ridice, să clatine, să
mute din loc, toate aceste mijloace îi sînt neapărat trebuitoare
groparului aflat la ananghie. Fără ele, redusă la procedee uniforme,
insecta n-ar fi în stare să-și facă meseria cuvenită.

Se vede, deci, cît de imprudent ar fi să tragem concluzii după un fapt
izolat, în care s-ar părea că intervin socoteli raționale, intenții
premeditate. Fără îndoială că orice act instinctiv își are rațiunea lui
de a fi; dar se gîndește oare mai întîi gîngania la oportunitatea
acestui act? Să începem prin a ne da mai bine seama de ansamblul
lucrului, să sprijinim fiecare probă pe alte probe, și poate că ne va fi
îngăduit să răspundem la întrebare.

Mai întîi, un cuvînt cu privire la hrană. Curățitor general, Necroforul
nu refuză nici o putreziciune. Pentru el totul e bun, și vînatul cu
pene, și vînatul cu păr, doar să nu-i depășească puterile. Și broasca și
reptila sînt folosite cu aceeași plăcere. Necroforul acceptă fără să
șovăie chiar cele mai neobișnuite lucruri găsite, pesemne necunoscute de
rasa lui, ca de pildă un peștișor roșu, Cyprinus aurit din China, care,
în cuștile mele, a fost socotit pe dată drept o hrană excelentă și
îngropat după toate regulele. Nici carnea de la măcelărie nu e
disprețuită. Cotlete de berbec, bucățele de biftec, ținute atîta cît
trebuie, pînă se strică, dispar sub pămînt cu aceleași îngrijiri care
sînt risipite pentru cîrtiță și pentru șoarece. Pe scurt, Necroforul
n-are preferințe exclusive; el pune la păstrare tot ce e stricat.

Susținerea îndeletnicirii lui nu pricinuește deci nici o greutate. Dacă
lipsește cutare vînat, un altul, primul venit, îl înlocuiește foarte
bine. Nici locuința nu-i dă prea multă bătaie de cap. E suficient un
clopot metalic, mare, așezat peste o strachină plină pînă sus cu nisip
proaspăt și îndesat. Ca să evit stricăciunile făcute de pisicile pe care
vînatul le-ar ispiti neapărat, cușca e instalată într-o încăpere închisă
și cu multe geamuri, folosită iarna ca adăpost pentru plante, iar vara
ca laborator pentru gîngănii.

Și acum, la lucru. Cîrtița zace în mijlocul strachinei. Pămîntul afînat
și omogen întrunește cele mai bune condiții pentru o muncă ușoară. Patru
Necrofori, trei masculi și o femelă, se află în fața cadavrului. Ei stau
ghemuiți, invizibili, sub mortăciunea care, din cînd în cînd, pare că se
însuflețește, clătinată de jos în sus de spinările lucrătorilor. Cine
n-ar ști despre ce e vorba, ar fi oarecum mirat văzînd că mortul se
mișcă. Din timp în timp, unul dintre gropari, aproape totdeauna un
mascul, iese și dă ocol stîrvului pe care îl cercetează scotocindu-i
blana. Apoi reintră grăbit, apare iar, cercetează din nou, și se vîră
sub cîrtiță.

Clătinările încep tot mai puternice; cadavrul se mișcă, se leagănă
parcă, în timp ce o grămăjoară de pămînt scoasă de sub el se adună de
jur împrejur. Prin propria lui greutate și prin eforturile groparilor
care lucrează dedesubt, cîrtița se afundă încetul cu încetul, neputînd
să rămînă rezemată pe un sol scobit.

Curînd, nisipul zvîrlit afară se mișcă împins de săpătorii nevăzuți, se
năruie în groapă și acoperă mortul. E o înmormîntare făcută pe ascuns.
Cadavrul pare că dispare de la sine, ca înghițit de un mediu fluid. Și
coborîrea va continua încă multă vreme, pînă ce adîncimea va fi socotită
îndestulătoare.

La urma urmei, foarte simplu: pe măsură ce groparii adîncesc înainte
golul în care se afundă cadavrul, clătinat, smucit, în urmă, fără
intervenția groparilor, mormîntul se acoperă de la sine numai prin
năruirea pămîntului zguduit. Pentru meseria asta nici nu-i nevoe de
altceva decît de lopeți zdravene la capătul labelor și de spinări
puternice, în stare să producă un mic cutremur de pămînt. Să mai adăugăm
aici, ca lucru esențial, arta de-a lovi cît mai des mortul, ca să-l
îndeși într-un volum cît mai mic și să-l faci să treacă prin cele mai
înguste strîmtori. Vom vedea curînd arta aceasta îndeplinind un rol de
frunte în îndeletnicirea Necroforilor.

Deși dispărută, cîrtița e încă departe de-a fi ajuns la destinație. Să
lăsăm cioclii să-și termine treaba. Ceea ce fac acum sub pămînt,
continuare la ceea ce au făcut la suprafață, nu ne-ar arăta nimic nou.
Să așteptăm două, trei zile.

A venit timpul: să vedem ce se petrece acolo, dedesubt, să vizităm locul
unde se moaie cadavrul. N-aș pofti, niciodată, pe nimeni, la dezgropare.
Dintre ai mei doar micul Paul are tăria să stea lîngă mine.

Cîrtița nu mai e cîrtiță, ci o scîrnăvie verzuie, infectă, fără păr,
înghemuită ca o slănină rotunjoară. Trebue că a fost mînuită cu grijă ca
să fie condensată astfel cu o grosime atît de redusă, ca o pasăre în
mîna unui bucătar, și mai cu seamă ca să fie astfel jumulită de blană.
Bucătăria asta să fie oare făcută pentru larvele pe care blana le-ar
putea stînjeni? Sau e numai o urmare firească, o simplă cădere a părului
din pricina putrezirii? Nu știu sigur. Fapt e că dezgropările făcute, de
la prima pînă la ultima, scot la iveală fără păr vînatul cu blană și
fără fulgi vînatul cu pene, în afara penelor mari de la aripi și de la
coadă. În schimb însă, reptilele și peștii își păstrează solzii.

Să ne reîntoarcem la obiectul acela de nerecunoscut în care s-a
transformat cîrtița. Stîrvul se odihnește într-o firidă largă, cu pereți
tari, într-un adevărat atelier demn de brutăria unui Copris. În afara
blănii, împrăștiată fir cu fir, el e neatins. Groparii nu l-au gustat
încă. E bunul copiilor, și nu hrana părinților, care, pentru a-și ține
zilele, iau cel mult cîteva guri din zeama ce se scurge.

Lîngă stîrvul pe care îl păzesc și-l dospesc, stau doi Necrofori, o
pereche, nu mai mulți. Patru i-au ajutat la îngropare. Ce-au devenit
ceilalți doi masculi? Îi găsesc ghemuiți în pămînt, ceva mai departe,
aproape de suprafață.

Observația aceasta am făcut-o de mai multe ori. De fiecare dată cînd am
asistat la o îngropare săvîrșită de-o ceată în care domină masculii,
toți plini de rîvnă, mai tîrziu, cînd îngroparea s-a terminat, nu am mai
găsit în cavoul mortuar decît o pereche. După ce-au ajutat cît au putut,
ceilalți s-au retras, plini de discreție.

Groparii aceștia sînt, într-adevăr, niște părinți cum rar întîlnești.
Departe de ei nepăsarea tatălui, regulă generală a insectei care face
puțin pe ștrengarul cu mama, apoi o lasă cu grija creșterii copiilor!
Trîntorii celorlalte caste muncesc aici din greu și se zbat, cînd pentru
propria lor familie, cînd pentru familia altuia, fără osebire. Dacă o
pereche se află la ananghie, atunci vin ajutoarele atrase de miros, vin
slujitorii doamnelor, se vîră sub cavadru, muncesc cu laba și cu
spinarea, îngroapă, apoi se duc lăsîndu-i pe stăpînii casei să se bucure
în voie.

Aceștia mai mînuiesc împreună încă multă vreme cadavrul; îi scot părul,
îl gătesc, îl lasă să se moaie după gustul viermilor. Cînd totul e gata,
perechea pleacă, se desparte, și fiecare, după placul său, reîncepe în
altă parte, cel puțin ca simplu ajutor.

       *       *       *       *       *




GREIERELE [9]

CÎNTECUL


Iată că intervine anatomia și-i spune cu brutalitate Greierului:
"Arată-ne unealta cu care cînți".--Ea e foarte simplă, ca ori ce lucru
într-adevăr valoros; și e bazată pe aceleași principii ca unealta
lăcustelor: arcuș cu zimți și peliculă vibrantă.

[9] J. H. Fabre: Souvenirs entomologiques, vol. VI, din cap. XIV.

Elitra dreaptă încalecă elitra stîngă și o acoperă aproape în întregime,
în afara îndoiturii brusce care îmbucă marginea. E tocmai invers față de
ceea ce ne arată Lăcusta verde, Decticus, Efipigerul și rudele lor.
Greierul folosește dreapta, ceilalți sînt stîngaci.

Elitrele, de asemenea au aceiași structură. A cunoaște una înseamnă a o
cunoaște și pe cealaltă. S-o descriem pe cea din dreapta. Ea e aproape
plană pe spate și brusc povîrnită pe-o parte, printr-o cută în unghi
drept, care înconjură abdomenul cu o aripioară plină de nervuri subțiri,
oblice și paralele. Lama dorsală are nervuri tari, de-un negru închis,
al căror întreg formează un desen complicat, bizar, semănînd întrucîtva
cu o cărțulie scrisă de un caligraf arab.

Văzută prin transparență, ea are o culoare roșcată foarte ștearsă, cu
excepția a două bucăți alăturate, una mai mare, anterioară și
triunghiulară, alta mai mică, posterioară și ovală. Fiecare bucată este
încadrată cu o nervură puternică și brăzdată de încrețituri ușoare.
Prima poartă, între altele, patru sau cinci căpriori de întărire; a
doua, unul singur, îndoit în arc. Aceste două bucăți reprezintă oglinda
locustidelor; ele formează întinderea sonoră. Într-adevăr, membrana lor
este mai fină decît în alte părți și seamănă cu sticla, deși pare un pic
aburită.

Sfertul dinainte, neted și ușor pătat cu o culoare roșcată, e mărginit
în partea dinapoi, de două nervuri curbe, paralele, lăsînd între ele o
scobitură în care sînt rînduite cinci sau șase cutulițe negre
asemănătoare cu treptele unei scări minuscule. Elitra stîngă e aidoma cu
cea dreaptă. Cutele acestea formează nervurile de frecare și fac
zdruncinarea mai intensă multiplicînd punctele de lovire ale arcușului.

Pe fața interioară, una dintre nervuri, limitînd scobitura cu trepte,
devine un soi de coastă crestată. Acesta e arcușul. Am numărat pe el o
sută cincizeci de dinți sau prisme triunghiulare de-o neîntrecută
perfecțiune geometrică.

Zău, frumoasă unealtă, cu mult superioară celei pe care o are Decticus.
Cele o sută cincizeci de prisme ale arcușului, mușcînd din treptele
elitrei opuse, izbesc totodată cele patru țambale, pe cele de jos prin
frecare directă, pe cele de sus prin cutremurarea ușoară a uneltei de
frecat. Și, de asemenea, cîtă putere are sunetul! Decticus înzestrat cu
o singură și biată oglindă, abia dacă se aude la cîțiva pași; Greierele,
avînd patru suprafețe vibrante, își trimete cîntecul pînă la o sută de
metri.

El se întrece în tărie cu Cicada fără să aibă neplăcuta asprime a
acesteia. Mai mult încă: el cunoaște și surdina pentru a da expresie
cîntecului. După cum spuneam, elitrele se prelungesc fiecare, avînd
marginile răsfrînte într-o cută largă. Iată uneltele de înăbușit
sunetul, care, lăsate în jos mai mult sau mai puțin, modifică
intensitatea sonoră și permit, după întinderea contactului lor cu
moliciunea pîntecelui, cînd un cîntec pe șoptite, cînd unul cît se poate
mai tare.

Asemănarea exactă a celor două elitre merită atenție. Îmi dau foarte
bine seama de rolul arcușului superior și de al celor patru suprafețe
sonore pe care el le face să vibreze; dar la ce folosește arcușul
inferior, cel de la aripa stîngă? Nesprijinit de nimic, n-are în ce lovi
cu crestăturile lui, tăiate la fel de îngrijit ca și ale celuilalt
arcuș. El e cu totul inutil, cel puțin dacă unealta nu-și răstoarnă
așezarea celor două piese și nu o scoate deasupra pe aceea aflată
dedesubt.

După răsturnarea aceasta, simetria desăvîrșită a uneltei ar reproduce
întru totul mecanismul necesar, iar insecta ar putea să țiuie cu zimții
ei acum nefolositori. Din arcușul inferior, devenit superior, ea ar
cînta ca de obicei, iar cîntecul ar rămîne același.

Obișnuește insecta să facă schimbarea aceasta? Poate ea să folosească
rînd pe rînd un arcuș sau altul și să-și ușureze osteneala, condiție
prielnică pentru durata cîntecului? Sau or fi existînd Greieri care să
fie totdeauna stîngaci?

La asta mă așteptam, din pricina simetriei desăvîrșite a elitrelor.
Observația însă m-a convins că se petrece tocmai contrariul. N-am văzut
niciodată vreun Greier care să nu se supună legii generale. Toți cei pe
care i-am studiat, fără nici o excepție, țineau elitra dreaptă peste cea
stîngă.

Să încercăm să intervenim și să producem printr-un vicleșug ceea ce
starea firească ne refuză. Cu vîrful cleștișorului, cît pot mai binișor,
bineînțeles, fără să le forțez, dau celor două elitre o poziție inversă,
lucru ușor de obținut cu puțină dibăcie și răbdare. S-a făcut. Totul e
în ordine. Nici o scrîntire a umărului, nici o cută pe membrane. Nici în
stare normală lucrurile n-ar fi mai bine așezate.

O să cînte Greierul, cu unealta inversată? Aproape că nădăjduiam asta,
într-atît de promițătoare erau aparențele. Dar mi-am dat curînd seama de
greșeală. După cîteva clipe de liniște, insecta, pe care inversarea
elitrelor o stînjenea, se opintește și-și așază unealta așa cum trebue.
Zadarnic reîncep; încăpățînarea ei este mai tare decît a mea. Elitrele
mutate din loc revin mereu la starea lor normală. Pe calea asta nu-i
nimic de făcut.

Oare o să am mai mult noroc dacă voi încerca atunci cînd elitrele abia
încep să crească? Acum ele sînt niște membrane rigide, care nu se lasă
modificate. Cuta e întărită și stofa trebue mînuită la început. Ce ne
vor arăta organele noi de tot, plastice încă, intervertite de cum apar?
Lucrul merită să fie experimentat.

[Ilustrație: Fig. 11 Greieri de cîmp]

Pentru asta mă adresez larvei și-i pîndesc momentul metamorfozei, a doua
ei naștere. Aripile și elitrele viitoare îi formează patru mici pulpane
care, prin forma, prin scurtimea, prin deosebirea dintre ele, amintesc
hainele scurte ale brînzarilor din Auvergne. Nespus de atent, fiindcă nu
vreau să scap momentul prielnic, am în sfîrșit norocul să asist la
năpîrlire. În primele zile ale lui mai, pe la unsprezece dimineața, o
larvă își leapădă, sub ochii mei, zdreanța ei rustică. Greierele
transformat e atunci de-un roșu castaniu, în afară de elitre și aripi
care sînt colorate cu un alb nepătat.

Aripile și elitrele abia ieșite din tecile lor sînt, și unele și altele,
abia niște scurte ciuntituri mototolite. Primele rămîn sau aproape
rămîn, în starea aceasta rudimentară. Celelalte se măresc încet, încet,
se desfac, se întind; printr-o mișcare prea înceată pentru a fi zărită,
marginile lor interioare merg una înaintea alteia, pe același plan, la
același nivel. Nimic nu-mi îngăduie să spun care dintre cele două elitre
se va urca peste cealaltă. Iată că marginile lor se ating. Cîteva clipe
încă, și marginea dreaptă va trece peste marginea stîngă. E momentul să
intervin.

Cu un pai, schimb ușurel ordinea așezării; pun marginea stîngă peste
marginea dreaptă. Insecta se împotrivește puțin și-mi încurcă rînduiala.
Stărui, cît pot mai binișor, de teamă să nu vatăm niște organe atît de
plăpînde, care par tăiate dintr-o foaie de hîrtie foarte fină și muiată.
Am izbutit: elitra stîngă înaintează peste cea dreaptă, dar puțin pînă
acum, abia un milimetru. S-o las în pace: de aci înainte lucrurile vor
merge de la sine.

Și ele merg, într-adevăr, cum nu se poate mai bine. Desfășurîndu-se
mereu, elitra stîngă acoperă pînă la urmă în întregime elitra dreaptă.
Pe la trei după amiază Greierul a trecut de la roșcat la negru, dar
elitrele îi sînt tot albe. Încă două ore și ele își vor cîștiga
colorația normală.

Gata. Elitrele au crescut în aranjamentul artificial; ele s-au etalat și
par turnate așa cum am vrut eu; au crescut și s-au întărit, s-au născut,
ca să zic așa, într-o ordine de așezare inversă. În starea aceasta
Greierul e stîngaci. Va rămîne totdeauna astfel? Așa sper și speranța
mea sporește a doua și a treia zi căci elitrele persistă, netulburate,
în așezarea lor nefirească. Mă aștept să-l văd în curînd pe artist
cîntînd cu arcușul pe care restul familiei nu-l folosește niciodată.
Supravegherea mea sporește și mai mult, ca să fiu de față la încercarea
vioarei.

A treia zi, încercări de începător. Se aud cîteva scurte scîrțîituri, ca
de la o mașină stricată care își repune mecanismul în ordine. Apoi
cîntecul începe cu timbrul și ritmul lui obișnuit.

Acoperă-ți fața, experimentator nepriceput, prea încrezător în
șiretlicul tău cu paiul! Credeai că ai creat un instrument de un soi
nou: n-ai obținut absolut nimic. Greierele ți-a dejucat combinațiile: el
cîntă cu arcușul drept, și va cînta totdeauna cu el. Cu o sforțare
dureroasă și-a desprins umerii, crescuți, întăriți, invers; în ciuda
tiparului care părea definitiv, el a repus dedesubt ceea ce trebuie să
fie dedesubt, și deasupra ceea ce trebue să fie deasupra. Sărmana ta
știință voia să-l facă stîngaci. Dar lui puțin i-a păsat de artificiile
tale și folosește dreapta.

Franklin a lăsat o pledoarie grăitoare în favoarea mîinii stîngi, care
ar merita, ca și sora ei mîna dreaptă, să fie învățată cu luare aminte.
Cîte foloase poți trage de pe urma a doi slujitori la fel de iscusiți!
Sigur că da, însă, ținînd seama de cîteva rare exemple, e posibilă
egalitatea celor două mîini în privința forței și a dibăciei?

Greierele ne răspunde că nu: în partea stîngă există o slăbiciune din
născare, un defect de echilibrare pe care obișnuința și educarea îl pot
îndrepta într-o oarecare măsură fără să ajungă niciodată să-l elimine cu
totul. Modelată printr-o educație care o ia de la naștere și o îndrumă,
o solidifică deasupra celeilalte, elitra stîngă tot se reîntoarce
dedesubt atunci cînd Greierele vrea să cînte. Cauza acestei
inferiorități originare va trebui să ne-o spună embriogenia.

Eșecul meu vădește că elitra stîngă e incapabilă să-și folosească
arcușul, chiar cînd e ajutată cu toată priceperea. Atunci la ce
folosește cîrligul acesta crestat a cărei precizie uimitoare nu e cu
nimic mai prejos decît a celuilalt? Ar putea fi invocate motive de
simetrie, ar putea fi făcută să intervină repetarea unui plan prototip,
așa cum făceam eu mai adineauri, din lipsă de ceva mai bun, cu privire
la rămășița pe care tînărul Greier o lasă sub îmbucătura tecii sale
ovulare; dar prefer să spun cinstit că asta n-ar fi decît o falsă
explicație, ascunsă sub vorbe mari.

Într-adevăr, ar veni atunci Decticus, Lăcusta verde și celelalte
locustide, care ne-ar arăta elitrele lor, dintre care doar una are arcuș
iar cealaltă oglindă, și ne-ar spune: "Pentru ce să existe simetrie la
Greier, semenul nostru, iar la noi locustidele, atît de numeroase, să
existe non-simetrie?" La obiecția lor n-aș găsi nici un răspuns valabil.
Să ne mărturisim neștiința și să spunem, plini de umilință: "Nu știu".
Aripioara unei musculițe ar fi deajuns ca să dărîme superba noastră
teorie.

Am vorbit destul despre unealta de cîntat; să-i ascultăm muzica.
Greierele cîntă în pragul locuinței, sub razele voioase ale soarelui, și
niciodată înăuntru. Elitrele, ridicate în dublu plan înclinat și
neacoperindu-se atunci decît în parte, își țiuie _cri-cri_-ul lor cu
gingășie și tremolo. Cîntecul e plin, sonor, bine cadențat și durează
într-una. Așa sînt alinate, cît ține primăvara, dorurile singurătății.
Pustnicul cîntă mai întîi pentru el. Înflăcărat de viață, el laudă
soarele care îl vizitează, iarba care îl hrănește, locul pașnic unde stă
adăpostit. Arcușul lui în primul rînd cîntă fericirea de a trăi.

       *       *       *       *       *




SIMULAREA MORȚII [10]


Pe ferocele Scarit, pe acest îndrăzneț spintecător, îl vom întreba
primul despre moartea simulată. Pentru el e cît se poate mai simplu
să-și provoace starea de inerție: îl țin o clipă în mînă, îl răsucesc
între degete sau, și mai bine, îl las să cadă pe masă, de două sau de
trei ori, de la mică înălțime. După comoția șocului primit și reînnoit,
dacă e cazul, pun insecta să stea pe spate.

[10] J. H. Fabre: Souvenirs entomologiques, vol. VII, din cap. II.

Atîta e de-ajuns: el zace fără mișcare, de parcă ar fi răposat. Își ține
labele strînse pe pîntec, antenele încrucișate, cleștii deschiși. Ceasul
pus alături îmi arată minuta precisă a începutului și sfîrșitului
experienței. Nu mai e nevoie acum decît să aștepți, și mai ales să te
înarmezi cu răbdare, căci imobilitatea insectei are o durată
plictisitoare pentru observatorul care pîndește evenimentele.

Starea de înțepenire are o durată foarte variabilă în aceeași zi, în
aceleași condiții atmosferice și la aceeași insectă, fără să pot dibui
cauzele care o scurtează sau o prelungesc. Să cercetezi influențele
exterioare, atît de numeroase și uneori atît de ușoare, care intervin
aici; să cercetezi mai ales ce simte animalul în sinea lui, acestea sînt
taine de nepătruns. Să ne mărginim la înregistrarea rezultatelor.

De foarte multe ori imobilitatea se menține vreo cincizeci de minute; în
unele cazuri ea depășește chiar o oră. Durata cea mai frecventă este, în
medie, douăzeci de minute. Dacă nimic nu tulbură insecta, dacă o acopăr
cu un clopot de sticlă, la adăpost de muște, vizitatoare nedorite acum,
vara, cînd lucrez, inerția este perfectă: nici urmă de tresărire a
tarselor, nici urmă de tresărire a palpilor și nici a antenelor. E
într-adevăr, simularea morții în deplina ei înțepenire.

În sfîrșit, aparentul răposat reînvie. Tarsele îi tremură, mai întîi
cele dinainte, palpii și antenele oscilează încetișor. Acesta e
preludiul trezirii. Acum picioarele se mișcă. Animalul își încovoaie
puțin centura îngustă; se proptește în cap, se rostogolește pe spate,
apoi se întoarce. Iată-l pornind cu pași mărunți și luînd-o din loc,
gata să redevină mort aparent dacă îmi reîncep tactica printr-o
lovitură.

Să reîncepem numaidecît. Proaspătul înviat e pentru a doua oară
neclintit, culcat pe spate. Acum își prelungește starea de mort mai mult
decît la început. Cînd se trezește, refac experiența pentru a treia, a
patra, a cincea oară, fără intervale de odihnă. Durata imobilității
crește din ce în ce. Să cităm cifrele. Cele cinci probe consecutive, de
la prima pînă la ultima, au durat respectiv 17, apoi 20, 25, 33, și 50
de minute. De la un sfert de oră, prefacerea în mort atinge aproape o
oră întreagă.

Fără a fi constante, asemenea fapte revin de nenumărate ori în
experimentările mele, bine înțeles cu durată variabilă. Ele ne arată că
starea de inerție a Scaritului se prelungește tot mai mult pe măsură ce
experiența se repetă. Faptul acesta se datorește oare deprinderii, sau
este o agravare a vicleșugului, în speranța de a obosi un dușman prea
tenace? Ar fi prematur să tragem o concluzie: cercetarea insectei nu e
încă îndeajuns făcută.

Să așteptăm. De altfel să nu ne închipuim că e cu putință să tot
continuăm așa pînă cînd ne vom pierde răbdarea. Mai curînd sau mai
tîrziu, buimăcit de hărțuielile mele, Scaritul refuză să mai facă pe
mortul. Abia așezat pe spate, după un șoc, el se reîntoarce și fuge, ca
și cum ar socoti zadarnic un vicleșug care nu-i folosește la mare lucru.

Dacă ne-am opri aici, s-ar părea prea bine că insecta, mistificatoare
șireată, caută, ca mijloc de apărare, să-l înșele pe cel ce o atacă. Ea
se preface că e moartă; și reîncepe, mai îndîrjită în șiretlicul ei, pe
măsură ce agresiunea se repetă; la vicleșugul acesta renunță atunci cînd
i se pare zadarnic. Dar pînă acum n-a fost decît un interogatoriu blînd.
E rîndul nostru să punem întrebări mai iscusite și să-l înșelăm pe
înșelător, dacă într-adevăr e o înșelătorie la mijloc.

Insecta zace pe masă. Ea simte că stă pe un corp tare, în care nu poate
scormoni. Neputînd nădăjdui într-un refugiu subteran, ușor de făcut cu
uneltele viguroase și sprintene pe care le are, Scaritul stă nemișcat în
poza lui mortuară, chiar o oră dacă e nevoie. Dacă ar zace pe nisip,
teren mișcător cu care e atît de obișnuit, nu și-ar relua oare mai
repede activitatea, nu și-ar trăda măcar prin cîteva zvîcniri ușoare
dorința de a se ascunde în subsol?

Mă așteptam la asta. Iată-mă dezamăgit. Fie că o pun pe lemn, fie că o
pun pe sticlă, pe nisip sau pe pămînt moale, insecta nu-și schimbă cu
nimic tactica. Pe o suprafață ușor de scobit, ea își prelungește
nemișcarea la fel de mult cît și pe una cu neputință de săpat.

Nepăsarea aceasta față de natura sprijinului întredeschide poarta
îndoielii; cele ce urmează o deschid larg de tot. Insecta e pe masă, în
fața mea, și o supraveghez îndeaproape. Mă vede și ea, cu ochii ei
lucitori, adumbriți de antene: mă privește, mă supraveghează, dacă-mi e
îngăduit să spun astfel. Ce poate fi impresia vizuală a insectei în fața
enormității acesteia care e omul? Cum o fi măsurînd piticul monstruosul
monument al corpului nostru? Poate că, văzut din străfundul infinitului
mic, imensul nu înseamnă nimic.

Să nu mergem atît de departe; să admitem că insecta mă privește și își
recunoaște în mine persecutorul. Atîta timp cît mă voi afla aici, ea,
neîncrezătoare, nu se va clinti. Dacă se va decide s-o facă, aceasta se
va întîmpla după ce îmi voi pierde răbdarea. Să ne depărtăm deci.
Atunci, orice vicleșug devenind zadarnic, ea se va grăbi să se repună pe
picioare și s-o șteargă cît mai repede.

Mă duc zece pași mai încolo, în celălalt capăt al încăperii. Mă pitesc,
nu mișc, de teamă să nu tulbur trecerea. Dar nu, precauțiile sînt
zadarnice. Izolată, lăsată cu ea însăși, perfect liniștită, insecta
rămîne nemișcată tot atît de mult timp ca și atunci cînd mă aflu în
imediata ei apropiere.

Poate că m-a zărit, clarvăzătoarea asta, în ungherul meu din celălalt
capăt al încăperii; poate că vreun miros abia simțit i-a arătat că sînt
pe-aproape. Atunci să facem mai mult. Acopăr Scaritul cu un clopot care
îl ferește de muștele sîcîitoare, și ies din cameră, cobor în grădină.
În preajma insectei nu mai e nimic neliniștitor. Ușile și ferestrele
sînt închise. Nici un zgomot din afară, nici un motiv de neliniștire în
interior. Ce o să se întîmple cu ea în liniștea aceasta adîncă?

Nimic mai mult și nimic mai puțin decît de obicei. După douăzeci, după
patruzeci de minute de așteptare afară, urc iar și mă reîntorc la
insectă. O regăsesc așa cum o lăsasem, întinsă pe spate și nemișcată.

Proba aceasta, reluată de mai multe ori cu subiecte diferite, aruncă o
lumină vie asupra problemei. Ea arată, cu tot dinadinsul, că atitudinea
mortuară nu e un vicleșug al insectei în pericol. Aici, nimic nu sperie
animalul. În jurul lui totul e tăcere, izolare, tihnă. Dacă mai persistă
în neclintirea asta, atunci n-o face ca să înșele vreun dușman. Fără
îndoială că e vorba despre altceva.

De altfel la ce i-ar folosi niște vicleșuguri speciale pentru apărare?
Înțeleg ca unul slab, unul pașnic și neapărat cum trebue, să recurgă la
șiretlicuri, atunci cînd îl paște primejdia; dar el, piratul cutezător,
cu platoșă atît de zdravănă, nu înțeleg să facă asta. Nici o insectă din
cîte locuesc pe plăjile lui nu e în stare să-i țină piept. Cele mai
viguroase dintre ele, Scarabeul și Pimelia, soiuri pașnice, departe
de-al necăji, îi umplu vizuina de pradă.

O fi oare amenințat de pasăre? Foarte îndoelnic. În calitatea lui de
Carabid, el e saturat de substanțe acre care trebue că-i transformă
corpul într-o îmbucătură nu prea plăcută. De altfel, el stă toată ziua
ghemuit în fundul unei vizuini unde nimeni nu-l vede și nu-l bănuește;
de-acolo nu iese decît noaptea, atunci cînd pasărea nu mai cercetează
țărmul. Deci, nu se teme de nici un cioc.

       *       *       *       *       *

Să încercăm influența primejdiei. Ce dușman să pun în fața marelui
Scarit, care stă nemișcat pe spate? Nu-i cunosc nici unul. Să stîrnim
atunci mai mulți agresori. Muștele îmi arată calea de urmat.

Am spus cît mă necăjesc ele în timpul cercetărilor, vara. Dacă nu mă
ajut de clopot sau dacă nu veghez necontenit, rareori se întîmplă ca
arțăgoasa dipteră să nu se așeze pe subiectul experienței mele și să
nu-l exploreze cu trompa. De data asta s-o lăsăm în pace.

De-abia musca a atins, ușor de tot, cu laba, cadavrul acesta aparent, că
tarsele Scaritului tresar, ca și cum le-ar scutura o slabă descărcare
electrică. Dacă vizitatorul se mulțumește doar să treacă, lucrurile se
opresc aici; dar dacă stăruie, mai cu seamă în apropierea gurii, umezită
de salivă și de sucurile alimentare revărsate, cel hărțuit dă numaidecît
din picioare, se întoarce pe față și fuge.

Poate că n-a socotit necesar să-și prelungească șiretlicul în fața unui
adversar atît de neînsemnat. Și-o fi reluat activitatea fiindcă a
recunoscut nulitatea primejdiei. Să folosim un alt nepoftit, de temut
prin talia și puterea lui. Tocmai am la îndemînă marele Capricorn, cu
gheare și mandibule puternice. Știu bine că uriașul acesta cornat e
pașnic; dar Scaritul nu-l cunoaște; pe nisipul plajei nu s-a aflat
niciodată față în față cu un asemenea colos, în stare să-i sperie pe cei
mai puțin temători decît el. Teama de necunoscut nu va face decît să
agraveze situația.

Ghidat de vîrful paiului meu, Capricornul își pune piciorul pe insecta
care zace. Tarsele picioarelor Scaritului tresar de îndată. Dacă
contactul se prelungește, se multiplică, devine agresiune, mortul se
repune pe picioare și o rupe la fugă. Nimic nou. În afară de ce îmi
arătaseră gîdilăturile muștei. În fața unui pericol de neînlăturat, cu
atît mai de temut cu cît e necunoscut, șiretlicul simulării morții
dispare și e înlocuit prin fugă.

Și proba următoare își are mica ei valoare. Ciocnesc cu un obiect tare
piciorul mesei pe care zace insecta întinsă pe spate. Zguduitura e
foarte slabă, insuficientă ca să zdruncine cu putere masa. Totul se
mărginește la vibrațiile slabe ale unui corp lovit. Nu e nevoie de mai
mult pentru a tulbura nemișcarea insectei. La fiecare ciocnire, tarsele
se încovoaie și tremură o clipă.

Ca să sfîrșesc, voi arăta efectul luminii. Pînă aici, experiențele au
fost făcute în penumbra cabinetului meu, la adăpost de insolația
directă. Pe fereastră, soarele bate din plin. Ce va face insecta
nemișcată dacă o voi muta de aici, acolo, de pe masă pe fereastră, în
lumină vie? Pot să văd imediat. De cum se află sub razele soarelui,
insecta se întoarce și fuge.

E de ajuns. Insectă persecutată, ți-ai trădat pe jumătate taina. Cînd
musca te necăjește, cînd îți seacă buza vîscoasă, cînd se poartă cu tine
așa cum s-ar purta cu un cadavru căruia ar vrea să-i scoată sucurile;
cînd în fața privirii tale înspăimîntate se ivește monstruosul
Capricorn, care îți pune laba pe pîntec de parcă ar pune stăpînire pe
pradă; cînd masa se zguduie, adică, pentru tine, cînd pămîntul se
clatină, sfredelit poate de vreun năpăditor al cuibului; cînd te scaldă
o lumină puternică, prielnică scopurilor dușmanilor tăi și primejdioasă
pentru securitatea ta de insectă iubitoare a întunericului, atunci,
într-adevăr, ar fi mai bine să nu te miști, dacă e adevărat că în clipa
cînd te amenință un pericol, te aperi făcînd pe mortul.

Dar, dimpotrivă, în momentele acestea critice, tu tresari; te agiți, îți
reiei poziția normală, pornești la drum. Șiretlicul tău e ușuratic, sau,
mai bine zis, n-are pic de vicleșug în el. Inerția ta nu e simulată, ci
reală. E o stare de amorțire momentană, la care te duce nervozitatea ta
delicată. Un nimic te afundă în ea, un nimic te scoate, și mai ales o
baie de lumină, stimulent neîntrecut al acțiunii.

       *       *       *       *       *




HIPNOZA-SINUCIDEREA [11]


Necunoscutul nu se imită, neștiutul nu se fabrică; asta e limpede ca
lumina zilei. Pentru simularea morții, ar trebui deci o oarecare
cunoaștere a morții.

[11] J. H. Fabre: Souvenirs entomologiques, vol. VII, din cap. III.

Ei bine, insecta, ba chiar mai mult, animalul, ori care ar fi el, are
presentimentul unei vieți limitate? I se întîmplă să-i bîntuie prin
creierul necioplit tulburătoarea întrebare a unui sfîrșit? Am avut mult
de-a face cu animalul, am trăit în intimitatea lui, dar n-am observat
niciodată vreun semn care să mă îndreptățească să răspund că da.
Neliniștea aceasta a ultimului ceas, zbuciumul și măreția noastră
totodată, îi e cruțată animalului, a cărui soartă e mai umilă.

El se bucură de prezent, ca un copil prins încă în stihiile
inconștienței, fără să se gîndească la viitor; scăpat de amărăciunile
unui sfîrșit care va să vină, el trăește în blînda netulburare a
ignoranței. Doar nouă ne e dat să prevedem scurtimea zilelor, doar nouă
ne e dat să ne gîndim neliniștiți la groapa în care ne vom dormi somnul
de pe urmă.

De altfel, privirea aceasta asupra sfîrșitului de neînlăturat cere o
oarecare maturitate a spiritului, din care pricină ea se zămislește
destul de tîrziu. Săptămîna aceasta am avut un exemplu mișcător în acest
sens.

După ce s-a tîrît bolnav vreo două zile, un pisoiaș drăguț, bucuria
casei, muri în timpul nopții. Dimineața, copiii l-au găsit țeapăn în
coșulețul lui. Și i-a cuprins jalea pe toți, dar mai cu seamă pe Ana,
fetiță de patru ani; ea se uita cu ochi gînditori la micuțul prieten cu
care se jucase atît. Îl mîngîia, îl chema, îi întindea cîteva picături
de lapte pus într-o ceașcă. "Pisoiul e îmbufnat, zicea ea; nu vrea să
mănînce de la mine. Doarme. Niciodată nu l-am mai văzut dormind așa.
Cînd o să se trezească?"

Naivitățile ei în fața asprei probleme a morții îmi strîngeau inima. Am
întors cu grabă copila de la priveliștea aceasta și am înmormîntat
mortul pe ascuns. Ne mai zărind de atunci pisoiul în preajma mesei la
ora prînzului, copila întristată pricepu în sfîrșit că văzuse prietenul
cufundat într-un somn adînc, din care nimic nu-l mai putea deștepta. Și
pentru prima dată, îi trecu prin minte o vagă idee a morții.

Are insecta deosebita cinste de-a ști ceea ce vîrsta noastră tînără nu
știe, atunci cînd începe să ne îmbobocească gîndirea, mult superioară,
în slăbiciunea ei, obtuzei inteligențe a animalului? Are previziunea
unui sfîrșit, însușire și supărătoare și inutilă pentru ea? Înainte de a
conchide, să întrebăm, nu înalta știință, care e un ghid suspect, ci
curcanul, care nu se abate cu o iotă de la adevăr.

Evoc aici una din cele mai vii amintiri pe care mi le-a lăsat scurta mea
trecere prin colegiul regal din Rodez. Așa i se spunea pe atunci; astăzi
i se zice liceu, într-atîta s-au perfecționat lucrurile.

Cînd venea Joia Verde, după ce ne făceam traducerea și învățam decada
rădăcinilor grecești, ne coboram acolo, în fundul văii, strînși în cete,
ca niște zănatici. Pescari nepricepuți, cu pantalonii sumeși pînă la
genunchi, exploram apele domoale ale rîului. Aveyronul. Visam să dăm
peste vreo zvîrlugă cît degetul de mică, dar atrăgătoare fiindcă stă
nemișcată în nisip, printre ierburi. Și nu ne îndoiam că o vom străpunge
deîndată cu tridentul, care era de fapt o furculiță.

De pescuitul acesta miraculos, care ne stîrnea strigăte de izbîndă cînd
reușeam să prindem ceva, nu prea aveam parte de multe ori: ticăloasa de
zvîrlugă zărea furculița apropiindu-se și, din trei lovituri de coadă,
se făcea nevăzută.

Atunci ne despăgubeam și noi cum puteam prin merii din livezile
învecinate. De cînd lumea, mărul a fost bucuria ștrengarilor, mai cu
seamă cînd e cules de pe un pom care nu-i al tău. Astfel, buzunarele ni
se făceau doldora de fructe oprite.

Și ne mai aștepta o distracție. În împrejurimile fermei, numeroase
cîrduri de curcani hoinăreau în voie și tocau lăcustele. Dacă nu se
zărea nici un paznic, joaca era minunată. Fiecare dintre noi prindea
cîte un curcan, îi vîra capul sub aripă, îl legăna o clipă în poziția
asta, apoi îl punea jos, culcat pe-o parte. Pasărea nu se mai mișca.
Toată ceata curcănească era supusă activității noastre de hipnotizatori,
și pajiștea căpăta aspectul unui cîmp de luptă presărat cu morți și
muribunzi.

Dar păzea, atunci, de fermieră! Cloncănitul păsărilor hărțuite o vesteau
despre blestemățiile noastre. Ea dădea fuga, înarmată cu un bici. Dar ce
mai picioare zdravene aveam pe atunci! Ce mai hohote de rîs, pe după
tufele numai bune pentru fugă!

Plăcute vremuri ale curcanilor adormiți, îmi voi putea regăsi oare
iscusința de-atunci? Astăzi nu mai e vorba de-o năzbîtie a unui școlar,
ci de o cercetare serioasă. Și tocmai am ființa care îmi trebuie: o
curcă, viitoare victimă a bucuriilor de Crăciun. Reîncep cu ea mișcările
care îmi reușeau atît de bine pe malul Aveyronului. Îi vîr cît mai adînc
capul sub aripă și, ținînd-o cu amîndouă mîinile în poziția asta, legăn
încetișor pasărea, de sus în jos, timp de două minute.

Ciudatul efect s-a produs; nici jocul meu de copil nu-mi dădea rezultate
mai bune. Pusă jos, pe-o parte, și lăsată singură, curca pare un bolovan
neînsuflețit. Ai socoti-o moartă dacă penele, umflîndu-se puțin și
dezumflîndu-se, nu i-ar trăda suflul respirației. Ai putea jura că e o
răposată care, într-o ultimă zvîcnire, și-a tras sub pîntec labele
răcite, cu degetele zgîrcite. Priveliștea e oarecum tragică și mă simt
nițel emoționat în fața rezultatului vrăjilor mele. Biată curcă! Dacă nu
s-o mai trezi!

Nici o grijă: se trezește, se ridică, împleticindu-se puțin, e drept, cu
coada în jos și cu o înfățișare de parcă ar fi plouată. Dar asta trece
repede, și nu lasă nici o urmă. În cîteva clipe pasărea a redevenit ceea
ce fusese mai înainte.

Toropeala aceasta, starea medie între somnul adevărat și moarte, are o
durată variabilă. Provocată de mai multe ori, la curca mea, cu răgazuri
destul de mari pentru odihnă, imobilitatea persistă, cînd o jumătate de
ceas, cînd cîteva minute. Aici, ca și la insectă, ar fi tare greu să
deslușești cauzele acestor diferențe. Cu bibilica reușesc și mai bine.
Toropeala ține atît de mult încît începe să mă îngrijoreze starea
pasării. Penele nu mai vădesc de loc suflul respirației. Mă întreb,
neliniștit, dacă pasărea nu e moartă cu adevărat. O împing puțin, cu
piciorul. Ea nu se mișcă. Reîncep. Iat-o că-și liberează capul, se
ridică, se pune bine pe picioare și fuge. Letargia a depășit o jumătate
de oră.

La gîscă acum. N-am nici una. Vecinul meu, grădinarul, mi-o
încredințează pe a lui. Îmi e adusă, legănîndu-se cînd pe-o parte, cînd
pe alta și umplîndu-mi locuința cu răgușelile trîmbiței ei. Peste puțină
vreme, tăcere desăvîrșită: puternica palmipedă zace la pămînt, cu capul
vîrît sub aripă. Imobilitatea ei este tot atît de profundă, tot atît de
îndelungată ca și a curcanului și a bibilicii.

E rîndul găinii, rîndul raței. Și ele cad, dar, mi se pare, cu mai
puțină persistență. Oare asta se întîmplă din pricină că manevrele mele
de adormitor au cumva mai puțină eficacitate asupra celor mici decît
asupra celor mari? Dacă m-aș lua după porumbel, s-ar părea că așa e. El
nu se supune artei mele decît pentru două minute de somn. O păsărică, un
scatiu e și mai rebel încă: nu obțin de la el decît o toropeală de
cîteva secunde.

S-ar părea deci că pe măsură ce activitatea are loc asupra unui corp de
volum mai mic, toropeala apare mai greu. Și insecta ne-a făcut să
întrezărim asta. Scarabeul gigant nu se mișcă timp de un ceas, pe cînd
Scaritul lucios, un pitic, mă face să-mi pierd răbdarea cînd e vorba
să-l dau peste cap.

       *       *       *       *       *

Să lăsăm la o parte, ca pe o problemă prea puțin studiată, influența
masei corporale, și să reținem doar atît: printr-un șiretlic foarte
simplu, e posibil să punem pasărea într-o stare de moarte aparentă.
Gîsca mea, curca mea și celelalte umblă cu șiretlicuri în scopul de a-l
înșela pe cel ce le chinuește? Sigur că nici una dintre ele nu se
gîndește să facă pe mortul: ele sînt cufundate cu adevărat într-o adîncă
toropeală: într-un cuvînt, ele sînt hipnotizate.

Faptele acestea, poate primele din știința hipnozei sau a somnului
artificial, sînt cunoscute de multă vreme. Cum am aflat noi, micii
școlari din Rodez, taina somnului curcanului? Fără îndoială că n-am
avut-o scrisă în cărțile noastre. Venită de nu se știe unde,
indestructibilă ca tot ce a intrat în jocurile copilului, ea e transmisă
din vremuri imemorabile de la un inițiat la altul.

Astăzi lucrurile se petrec la fel în cătunul meu Sérignan, unde se
găsesc numeroși adepți ai artei de-a adormi păsările. Uneori știința are
origini cu totul umile. Nimic nu ne spune că punctul de plecare al
cunoștințelor noastre despre hipnoză nu e o joacă a unor puști care
n-aveau ce face.

Am făcut și cu insectele unele lucruri în aparență la fel de copilărești
ca și cele făcute odinioară cu curcanii, pe vremea cînd fermiera,
gonindu-ne, plesnea din bici după noi. Să nu zîmbim: în dosul acestor
naivități se ridică o problemă gravă.

Starea insectelor mele se aseamănă ciudat de mult cu aceea a păsărilor.
Și la unele și la altele, există imaginea morții, inerția, contracția
membrelor cuprinse de spasme. În plus, și la unele și la altele
imobilitatea dispare înainte de vreme dacă intervine vreun stimulent,
zgomotul cînd e vorba de pasăre, lumina cînd e vorba de insectă.
Tăcerea, umbra, liniștea, o prelungesc. Ea are o durată variabilă de la
o specie la alta și pare să crească pe măsură ce pasărea sau insecta e
mai mare.

Printre noi oamenii, foarte neegali în ceea ce privește aptitudinea
pentru somnul artificial, hipnotizatorul e obligat să-și aleagă
subiectele. El reușește cu unul și nu reușește cu altul. Tot așa,
printre insecte, e necesară o alegere, căci nu toate sînt apte să
răspundă încercărilor experimentatorului. Cele mai alese subiecte ale
mele au fost Scaritul gigant și Buprestidul (Capnodis tenebrionis), dar
cîți alții n-au rezistat, cu neputință de învins, sau n-au stat decît
prea puțină vreme imobili!

Reîntoarcerea insectei la starea activă prezintă unele particularități
cu totul demne de atenție. Aici e cheia problemei. Să ne reîntoarcem o
clipă la pacienții care au suferit proba vaporilor eterați. Aceștia sînt
cu adevărat hipnotizați. Ei nu rămîn nemișcați din vicleșug, nici o
îndoială în privința aceasta; se găsesc într-adevăr pe pragul morții; și
dacă nu-i scot la timp din borcanul în care am evaporat cîteva picături
de eter, n-o să mai revină niciodată din toropeala a cărei ultimă
treaptă e moartea.

Ce semne preced, la ei, reîntoarcerea activității? Le știm: tarsele
tremură, palpii li se înfioară, antenele li se clatină ușor. Omul care
se trezește din somn își întinde membrele, cască, își freacă pleoapele.
Trezită din somnul eterului, insecta are un fel asemănător de a-și
reveni în simțiri: își agită degetele micuțe și organele cele mai
mobile.

Să privim acum o insectă care, zguduită printr-un șoc, tulburată prin
vreo emoție, e socotită ca făcînd pe moarta și zace răsturnată pe spate.
Revenirea la activitate se anunță exact în același fel și în aceeași
ordine ca după acțiunea stupefiantă a eterului. Mai întîi tarsele îi
tremură; apoi i se clatină ușor palpii și antenele.

Dacă animalul ar umbla într-adevăr cu șiretlicuri, ce nevoie ar mai avea
de toate aceste preliminarii minuțioase ale trezirii? Odată primejdia
trecută sau socotită ca atare, de ce nu s-ar pune el cît mai repede pe
picioare, ca s-o șteargă rapid, în loc să întîrzie cu niște simulacre
nelalocul lor? Eu sînt sigur că, după ce ursul a plecat, amicul care
făcea pe mortul sub nările fiarei n-a mai zăbovit să se întindă și să se
frece la ochi. Sărind în picioare cît ai clipi, el a rupt-o la fugă.

Iar insecta ar împinge viclenia pînă la imitarea reînvierii în cele mai
mici amănunte! Nu, de-o mie de ori nu: ar fi o nesăbuință. Tremurăturile
ușoare ale tarselor picioarelor, preludiile palpilor și ale antenelor
sînt afirmări vădite ale unei amorțiri reale, ajunsă la sfîrșit,
amorțeală asemănătoare celei produse de eter, dar mai puțin intensă; ele
demonstrează că insecta imobilizată prin trucurile mele nu face pe
moarta, după cum spune limbajul popular și după cum repetă teoriile la
modă. Ea este cu adevărat hipnotizată.

Un șoc care o zguduie, o spaimă neașteptată care o cuprinde, o împing
într-o somnolență asemănătoare cu a pasărei legănată o clipă, cu capul
sub aripă. O spaimă neașteptată ne împietrește și pe noi, ba uneori
chiar ne ucide. De ce organismul insectei, deosebit de gingaș, nu s-ar
pleca și el sub strînsoarea spaimei și n-ar muri pentru o vreme? Dacă
emoția e ușoară, insecta se contractă o clipă, își revine repede și
pleacă în fugă; dacă emoția e mare, urmează hipnoza cu lunga ei
imobilitate.

Insecta, care habar n-are de moarte și deci nu poate să facă pe moarta,
habar n-are nici despre sinucidere, mijloc deznădăjduit de-a pune capăt
dintr-o dată unor nenorociri prea mari. După cîte știu nu s-a dat
niciodată vreun exemplu cu vreun animal oarecare lipsindu-se singur de
viață. Că unele dintre cele mai înzestrate cu afectivitate pier uneori,
din pricina mîhnirii, cred; dar de aici pînă la a se înjunghia singure,
la a-și tăia gîtlejul, e departe.

Totuși, îmi amintesc despre sinuciderea Scorpionului, afirmată de unii,
negată de alții. Ce-i adevărat în povestea asta a Scorpionului care,
împrejmuit cu un cerc de foc, își pune capăt chinului înțepîndu-se cu
acul său înveninat? Să vedem și noi.

Împrejurările mă ajută. Cresc chiar acum, în niște străchini mari, cu
așternut de nisip presărat cu cioburi de oală, o menajerie
înfricoșătoare care nu vrea să răspundă nici în ruptul capului la ce
aștept de la ea pentru studiul moravurilor. O voi folosi în alt fel. Am
două duzini de Scorpioni albi mari din sud, _Buthus occitanus_. Asemenea
fiare hidoase găsesc din belșug, totdeauna izolate, pe pietrele turtite
ale colinelor din vecinătate, în locuri nisipoase și cît mai însorite.
Ele au o faimă îngrozitoare.

Despre efectul mușcăturii lor nu pot să spun nimic, fiindcă m-am ferit
întotdeauna, cu puțină prudență, de pericolul la care mă pot expune
relațiile mele cu temuții captivi pe care îi am în cabinet. Neștiind eu
însumi nimic, dau cuvîntul altora, mai cu seamă pădurarilor care, din
cînd în cînd, sînt victimele neprevederii lor. Unul dintre ei îmi
povestește aceasta:

"Îmi sorbeam ciorba, și moțăiam un pic printre grămezile de vreascuri,
cînd m-a trezit o durere grozavă. Parcă mă înțepase cineva cu un ac
înroșit în foc. Pun mîna acolo. Iată, se mișcă ceva. Un Scorpion mi s-a
vîrît pe sub pantalon și m-a înțepat în josul pulpei. Afurisitul era cît
un deget de mare. Uite atîta, domnule, uite atîta".

Unindu-și gestul cu vorba, omul întindea lungul lui deget arătător.
Mărimea asta nu mă mira: în vînătorile mele, văzusem unii la fel de
mari.

"Am vrut să-mi încep iar munca, urmă el, dar mă năpădea o sudoare rece,
piciorul mi se umfla văzînd cu ochii. Uite atîta mi se umflase, domnule,
uite-atîta."

O nouă mimică. Omul nostru își punea amîndouă mîinile la distanță în
jurul piciorului, vrînd parcă să închipuie mărimea unui butoiaș.

"Da, domnule, uite atîta; abia am mai putut ajunge acasă, cu toate că
locuința mea era abia la vreun sfert de leghe de-acolo. Umflătura
creștea, creștea. A doua zi mi se urcase pînă aici."

Un gest îmi arăta înălțimea subsuoarei.

"Da, domnule, trei zile n-am fost în stare să mă mai țin pe picioare.
Răbdam cît puteam, cu piciorul întins pe-un scaun. Oblojelile cu sare de
amoniac m-au scăpat, iac-așa, domnule, iac-așa."

Un alt pădurar, adaogă el, a fost de asemenea înțepat, în josul
piciorului. Tăia lemne destul de departe și n-a mai avut putere să se
reîntoarcă acasă. S-a prăbușit pe marginea drumului. Trecătorii l-au dus
călare pe umeri, _à la cabro morto, moussu; à la cabro morto!_[12]

[12] Ca pe o capră moartă, domnule (în provensală).

Spusele povestitorului rustic, mai priceput la gesturi decît la vorbe,
nu mi se par de loc exagerate. Înțepătura Scorpionului alb e un accident
foarte grav pentru om. Înțepat de un semen de-al său, chiar scorpionul
moare cît ai clipi. Pentru asta am dovezi mai bune decît mărturiile
străine: am propriile mele observații.

Scot din menajeria mea doi Scorpioni zdraveni și-i pun față în față pe
fundul unui pocal, deasupra unui strat de nisip. Ațîțați cu vîrful unui
pai care-i aduce unul înaintea altuia pe măsură ce se dau înapoi, cei
doi hărțuiți se hotărăsc să se dueleze. Fără îndoială că ei pun unul pe
seama altuia necazurile a căror cauză sînt eu. Cleștii, arme de apărare,
se desfac în semicerc și se deschid ca să țină adversarul la distanță;
cozile sînt zvîrlite spre înainte, peste spate, prin destinderi brusce;
bășicile cu venin se ciocnesc una de alta, o picătură fină, ca apa de
limpede, brobonește pe vîrful acului.

Asaltul e scurt; unul dintre Scorpioni e lovit în plin de arma veninoasă
a celuilalt. S-a sfîrșit: în cîteva minute rănitul moare. Învingătorul,
foarte liniștit, începe să-i roadă partea dinainte a cefalotoraxului,
sau, în cuvinte mai pe înțelesul tuturor, locul unde noi căutăm capul și
nu găsim decît intrîndul unui pîntec. Îmbucăturile sînt mici, dar țin
multă vreme. Timp de patru sau cinci zile, aproape fără întrerupere,
canibalul își ronțăie confratele ucis. Să-ți mănînci învinsul, ăsta da
război, singurul scuzabil. Pe ale noastre, de la popor la popor, n-am să
le înțeleg pînă ce trupurile căzute pe cîmpurile de luptă nu vor fi puse
la fum ca să servească drept provizii.

Iată-ne informați într-un fel neîndoelnic: înțepătura Scorpionului îl
ucide imediat chiar pe Scorpion. Să revenim la sinucidere, așa cum ne
este povestită. Înconjurat cu un cerc de jeratic, animalul, după cîte se
spune, se înjunghie cu acul său și-și pune capăt chinului prin moarte
voluntară. Frumos ar fi din partea fiarei, dacă ar fi adevărat. O să
vedem îndată.

În mijlocul unui cerc de cărbuni aprinși, pun cel mai mare Scorpion din
menajeria mea. Arderea cărbunilor e ațîțată cu foalele. La primele
pișcături ale căldurii, animalul se învîrtește de-a-ndaratelea prin
cercul de foc. Din nebăgare de seamă, el se lovește de bariera aprinsă.
Atunci începe o goană înapoi, într-o parte și în alta, la întîmplare, și
atingerea usturătoare e astfel reînoită. La fiecare încercare de fugă,
arsura e și mai vie. Animalul e înebunit. Dacă înaintează se frige, dacă
dă înapoi, se frige. Disperat, furios, își învîrtește arma, o răsucește
și o încovoaie, o repede brusc înainte, o culcă, o ridică atît de grăbit
și de zănatec, încît îmi e cu neputință să-i urmăresc scrima.

Ar fi timpul să se izbăvească de chinuri printr-o lovitură de stilet. Și
iată că, într-adevăr, cu un spasm brusc, chinuitul rămîne împietrit,
întins pe burtă, cît e el de lung. Nici o mișcare, inerția e deplină. A
murit Scorpionul? Așa s-ar spune, cu adevărat. Poate că s-a străpuns cu
o lovitură de ac pe care n-am putut s-o văd din pricina tumultului
ultimelor sforțări. Dacă s-a înjunghiat realmente, dacă a folosit
sinuciderea, atunci fără îndoială că e mort: am văzut ce repede îl ucide
propriul lui venin.

În nesiguranța mea, culeg aparentul răposat cu vîrful pensetei și-l pun
pe-un așternut de nisip proaspăt. O oră mai tîrziu, presupusul mort
reînvie, zdravăn ca și înaintea experienței. Reîncep cu un al doilea, cu
un al treilea Scorpion. Aceleași rezultate. După zvîrcoliri de disperat,
aceiași inerție bruscă a animalului, care se lungește pe jos ca trăsnit:
aceeași reîntoarcere la viață pe răcoarea nisipului.

Cred că inventatorii Scorpionului sinucigaș au fost înșelați de leșinul
acesta brusc, de spasmul acesta fulgerător la care înalta temperatură a
cercului de foc împinge animalul exasperat. Convinși prea repede, ei au
lăsat Scorpionul să se prăjească. Dacă ar fi fost mai puțin creduli și
l-ar fi scos mai curînd din cercul de foc, ar fi văzut Scorpionul, mort
în aparență, trezindu-se la viață și vădind astfel că habar n-are de
sinucidere.

În afară de om, nici o viețuitoare nu cunoaște mijlocul acesta ultim al
unui sfîrșit voluntar, pentru că nici una nu are conștiința morții. Cît
despre noi, să simți putința de-a scăpa de nenorocirile vieții, e o
prerogativă nobilă, cum nu se poate mai bună spre a fi socotită drept
semn al înălțării noastre deasupra plebei animale; în fond însă, atunci
cînd treci de la putință la act, e o lașitate.

Cine are de gînd să ajungă acolo, ar trebui măcar să-și repete ce
spunea, acum douăzeci și cinci de secole, Confucius, marele filozof al
fețelor galbene. Dînd într-o pădure peste un necunoscut care-și lega de
creanga unui copac funia ca să se spînzure, înțeleptul chinez i-a
vorbit, pe scurt, cam așa:

"Oricît de mari ți-ar fi nenorocirile, cea mai mare nenorocire ar fi să
te doboare deznădejdea. Toate celelalte se pot îndrepta, dar aceasta e
ireparabilă. Nu crede că totul e pierdut pentru tine și încearcă să te
convingi de un adevăr pe care experiența veacurilor l-a făcut de
netăgăduit. Iată adevărul acesta: atîta vreme cît un om se mai bucură
încă de viață, nimic nu este de deznădăjduit pentru el, căci poate să
treacă de la cea mai adîncă mîhnire la cea mai mare bucurie, de la cea
mai groaznică nenorocire la cea mai înaltă fericire. Recapătă-ți
curajul, și, ca și cum abia de astăzi ai începe să cunoști prețul
vieții, silește-te să folosești fiecare clipă"...




ȚIGĂRARUL [13]

ȚIGĂRARUL PLOPULUI


Să-și vîre ouăle în locuri unde viermii vor găsi hrană după plac, să
varieze uneori regimul cu un simț botanic de-o siguranță minunată, la
atîta se mărginește de obicei știința Curculionidei mamă. În privința
aceasta ea lucrează foarte puțin sau nu lucrează de loc. Gingășiile
scutecelor sau ale biberonului n-o privesc de loc. De la maternitatea
aceasta rustică, nu cunosc decît o singură excepție, apanaj a unor
anumiți Țigărari, care, pentru a-și înzestra copiii cu o conservă
alimentară, știu să răsucească o frunză, făcînd din ea și locuință și
hrană, totodată.

[13] J. H. Fabre: Souvenirs entomologiques, vol. VII, din cap. X și XI.

Printre acești preparatori de cîrnați vegetali, cel mai iscusit este
Țigărarul plopului (_Rhynchites populi_, Lin.) mic de statură, dar
splendid înveșmîntat. El are pe spate sclipirile aurului și ale aramei
iar pe pîntece albastrul indigoului. Cine vrea să-l vadă lucrînd n-are
decît să cerceteze, la marginea cîmpiilor, spre sfîrșitul lunii mai,
crenguțele inferioare ale vulgarului plop negru.

În timp ce sus, adierile mîngîietoare ale primăverii clatină mărețul
caer de verdeață, și fac să tremure frunzișul pe codițele lor turtite,
jos, într-un strat de aer liniștit, fragedele mlădițe din anul acesta se
odihnesc.

Acolo mai ales, departe de înălțimile răscolite de vînt, neprielnice
pentru cei harnici, lucrează Țigărarul. Atelierul aflîndu-se astfel la
înălțimea unui stat de om, nimic nu-i mai lesne decît să urmărești
mișcările răsucitorului de frunze.

       *       *       *       *       *

Să-l urmărim la lucru. Pe mlădițele de anul acesta, ivite în mănunchi la
baza trunchiului, e aleasă frunza de răsucit, nu printre frunzele
inferioare care au și căpătat un verde corect și un țesut trainic, și
nici printre frunzele terminale, pe cale să crească. Cele de sus sînt
prea tinere și nu îndeajuns de întinse; cele de jos sînt prea bătrîne,
prea zbîrcite, prea greu de stăpînit.

Frunza aleasă aparține rîndurilor întermediare. De un verde încă
îndoelnic, în care domină galbenul, fragedă și lăcuită, ea are, sau e
gata să aibă, dimensiunile finale. Crestăturile ei se umflă formînd
niște ghemotoace ghinduroase de unde se scurge un pic din mîzga aceea
care unge mugurii în clipa cînd se desfac.

Să spunem acum cîteva cuvinte despre unelte. Picioarele Țigărarului sînt
înarmate cu gheruțe duble ca un cioc de vultur. Dedesubtul tarselor el
poartă o perie deasă de cili albi. Cu o astfel de încălțăminte, insecta
se cațără foarte sprintenă pe zidurile verticale cele mai alunecoase; ea
poate să staționeze cu dosul în jos și să alerge ca muștele pe plafonul
unui clopot de sticlă. Trăsătura aceasta e deajuns ca să putem ghici
echilibrul subtil pe care i-l va impune munca ei.

Fără să fie exagerat cum e cel de la Balanins, ciocul, un rostru curbat
și viguros, e dilatat la capăt ca o lopățică terminată cu foarfeci fine.
Dalta aceasta minunată e folosită cea dintîi.

Într-adevăr, în starea ei obișnuită, frunza nu poate fi răsucită. Ea e
ca o lamă vie care prin afluxul sevei și puterea de întindere a
țesuturilor, și-ar relua forma plană pe măsură ce insecta s-ar căzni s-o
încovoaie. Piticul n-are destulă putere ca să supună o asemenea piesă
prin răsucire atîta vreme cît ea își va păstra resorturile vieții.
Pentru ochii noștri, lucrul acesta e vădit; și e vădit și pentru
gărgăriță.

Cum să obții gradul de supleță inertă cerut în cazul de față? Noi am
spune: "Trebue să desprinzi frunza, s-o lași să cadă, apoi s-o lucrezi
pe sol atunci cînd se va ofili atît cît trebue". Mai pricepută decît noi
în astfel de treburi, Curculionida e de altă părere. Ea își spune: "Pe
pămînt, stînjenită de ierburi, n-aș putea să lucrez de loc. Trebue să mă
mișc liberă; am nevoie să rămîn agățată în aer, unde nimic nu mă
împiedică.

"Iată un motiv și mai grav încă: larva mea ar refuza hrana rîncedă și
uscată; ea îi cere să aibe o oarecare prospețime. Sulul pe care i-l fac
nu trebue să fie frunză moartă, ci frunză slăbită, nelipsită de sucurile
pe care i le dăruie copacul. Trebue să-mi desprind doar un pic frunza și
nu s-o ucid cu totul, în așa fel încît muribunda să mai rămînă la locul
ei cele cîteva zile cît va dura prima copilărie a viermelui."

După ce-și face alegerea, mama se așază deci pe codița frunzei, și
acolo, cu răbdare, își înfige rostrul, și-l răsucește cu o stăruință
care arată marea importanță a acestei lovituri de daltă. O mică rană,
destul de adîncă, se deschide și devine curînd punctul cangrenat.

Gata: canalele sevei sînt rupte și nu mai îngădue să ajungă în limb
decît picături slabe. În locul rănit, frunza cedează sub greutate; ea se
pleacă la verticală, se veștejește puțin și în scurtă vreme capătă
suplețea trebuitoare. Timpul lucrului a sosit...

Cu toată poziția atîrnată a frunzei, care îngădue în mod egal accesul și
deasupra și dedesubtul limbului, insecta nu uită să se așeze totdeauna
pe partea de deasupra. Ea face asta fiindcă își are motivele ei, dictate
de legile mecanicei. Fața superioară, mai netedă și mai ușor de mlădiat,
trebue să se afle înlăuntrul bolții; fața inferioară, mai puțin
mlădioasă din pricina marilor ei nervuri, trebue să fie în afară.
Statica Gărgăriței cu creier de-o șchioapă se potrivește întocmai cu
statica savanților.

Iat-o la lucru. S-a așezat pe linia de răsucire, cu trei labe pe partea
care a și fost răsucită și cu celelalte trei, opuse, pe partea liberă.
Fixată zdravăn și de ici și de colo, cu gheruțele și cu periile ei, ea
se sprijină cu labele de pe o parte, în timp ce face efortul cu labele
de pe cealaltă parte. Cele două jumătăți ale mașinii alternează ca niște
motoare, în așa fel încît cînd progresează cilindrul făcut pe lama
liberă, cînd dimpotrivă, lama liberă se mișcă și se așază pe cilindrul
făcut.

Alternativele acestea nu sînt dealtminteri de loc regulate; ele depind
de cauze pe care numai animalul le cunoaște. Poate că nu sînt decît un
mijloc de a se odihni puțin fără să întrerupă o muncă pentru care
întreruperile ar fi dăunătoare. Tot așa ni se ușurează și nouă mîinile
cînd cară, pe rînd, o povară.

Trebue să fi asistat ore întregi la sforțarea îndărătnică a labelor,
care tremură istovite și sînt amenințate să reia totul de la început
dacă vreuna dintre ele dă drumul atunci cînd nu trebuie; trebue să fi
văzut cu cîtă prudență își desface răsucitorul o gheară numai atunci
cînd celelalte cinci sînt prinse cu tărie, ca să-ți poți face o idee
exactă despre greutatea învinsă. De aici sînt trei puncte de sprijin, de
dincolo trei puncte de tracțiune; și toate șase, unul cîte unul, se
deplasează încetul cu încetul fără să lase o clipă să le slăbească
sistemul mecanic. E de ajuns un moment de uitare, de istovire, ca frunza
rebelă să-și desfășoare sulul și să scape celui ce o răsucește.

În afară de aceasta, lucrul e îndeplinit într-o poziție puțin comodă.
Frunza atîrnă, foarte oblic sau chiar vertical. Suprafața îi e
lustruită, la fel de netedă ca sticla. Dar lucrătorul e încălțat cum
trebue. Cu pingelele lui de perii, el urcă peste ce e vertical și
lustruit; cu cele douăsprezece ciocuri ca de vultur, el prinde ca în
căngi ceea ce este alunecos.

Uneltele acestea bune nu înlătură de loc toată greutatea lucrării. Cu
lupa, abia pot urmări progresele răsucirii. Nici acele unui ceasornic nu
se mișcă mai încet. Vreme îndelungată insecta staționează în același
loc, cu gheruțele mereu fixate; ea așteaptă să supună o cută și nu se
mai mișcă. Aici, într-adevăr, nu există încleiere care să prindă și să
mențină sudate noile suprafețe lipite. Stabilitatea depinde numai de
flexiunea dobîndită.

Uneori se întîmplă ca elasticitatea frunzei să depășească eforturile
lucrătorului și să dea înapoi în parte lucrarea mai mult sau mai puțin
înaintată. Stăruitoare, cu aceeași încetineală netulburată, insecta
reîncepe, repune la loc partea nesupusă. Nu, nu Gărgărița e aceea care
se lasă învinsă de insucces; ea știe foarte bine la ce duce răbdarea și
trecerea timpului.

De obicei, Țigărarul lucrează mergînd de-a-ndaratelea. Cînd ajunge la
capăt, el se ferește să părăsească cuta pe care a terminat-o și să
revină la punctul de plecare ca să înceapă alta. Partea îndoită la
sfîrșit nu e încă supusă îndeajuns; lăsată prea în voie, ea ar putea să
se revolte și să se întindă iar.

Insecta stăruie deci asupra acestui punct final, mai expus decît
celelalte; apoi, fără să dea drumul, pornește de-a-ndaratelea spre
celălalt capăt, mereu cu aceeași încetineală răbdătoare. Astfel i se dă
cutei proaspete un spor de fixitate și e pregătită cuta următoare. La
extremitatea liniei, o nouă ședere prelungită și un nou recul. Tot așa
alternează și brăzdarul plugului cînd face brazde.

       *       *       *       *       *

Cum se obține lipirea? Dacă ar interveni vreun fir, am socoti bucuroși
rostrul drept o mașină de cusut, înfigîndu-și vertical ața în stofă. Dar
comparația nu e îngăduită: nici un fel de fir nu e folosit în această
lucrare. Explicația lipirii e alta.

[Ilustrație: Fig. 12 Frunză răsucită de Țigărarul plopului]

Am spus că frunza e tînără; ghemotoacele crestăturilor ei sînt ghinduri
scăldate în lacrămi vîscoase. Picul acesta de vîscozitate e coca, ceara
de sigilat. Prin apăsare cu ciocul, insecta îl face să izvorască mai din
belșug din ghinduri. Atunci îi e deajuns ca să mențină sigiliul pe loc
și să aștepte întărirea pastei vîscoase. Privită în întregul ei, metoda
aceasta o folosim și noi cînd ne sigilăm scrisorile. Oricît de puțin
posibil ni s-ar părea, curînd, frunza, lipsită de posibilitatea de a se
reîntoarce în starea inițială pe măsură ce se veștejește, nu va mai
reacționa și va păstra de la sine răsucirea impusă.

Lucrarea e gata. A fost răsucită o țigară de grosimea unui pai groscior
și lungă de-un deget. Ea atîrnă la capătul pețiolului strivit și
încovoiat. O zi întreagă abia dacă a ajuns pentru facerea ei. După un
scurt răgaz, mama ia o a doua frunză, și, lucrînd noaptea, obține un nou
sul. Două în douăzeci și patru de ore, mai mult nu poate face nici cea
mai harnică.

Care e scopul răsucitoarei? Își pregătește ea conserve pentru folosință
proprie? Sigur că nu: niciodată insecta, cînd e vorba numai de ea, nu-și
bate atîta vreme capul cu prepararea hranei. Numai pentru familie adună
cu atîta sîrguință. Țigarea Țigărarului este zestrea viitorului.

S-o desfacem. Între straturile sulului, iată un ou; adeseori găsim două,
trei sau chiar patru ouă...


ȚIGĂRARUL VIȚEI DE VIE

Primăvara, cînd frunzele plopului sînt făcute sul, un alt Țigărar,
înveșmîntat de asemenea cum nu se poate mai frumos, sucește țigări din
frunzele viței. E ceva mai mărișor, și-i colorat în verde aurit metalic
bătînd în albastru. Dacă ar avea o talie mai potrivită, splendidul
Țigărar al viței de vie ar ocupa un loc de frunte printre giuvaerurile
entomologiei.

Ca să atragă privirile, el are mai mult decît frumusețea: își are
meseria lui, care îl face să fie urît de vier, plin de grijă pentru
bunul lui. Țăranul îl cunoaște; ba chiar i-a dat un nume special,
cinstire acordată rareori lumii gîzelor.

Vocabularul rural e bogat în privința plantelor; și e foarte sărac în
ceea ce privește insectele. Zece sau douăzeci de cuvinte, grozav de
confuze prin generalitatea lor, reprezintă întreaga entomologie în
idiomul provensal, atît de expresiv totuși, atît de bogat cînd e vorba
de cel vegetal, fie el uneori chiar vreun firicel păcătos de iarbă pe
care l-ai crede cunoscut numai de botanist.

Înainte de orice, muncitorul ogorului se interesează de planta care-l
hrănește; restul îi este indiferent. Găteală splendidă, obiceiuri
ciudate, minuni ale instinctului, toate acestea nu-i spun nimic. Dar să
te atingi de via lui, să paști iarba altuia, ce crimă! Repede, un nume,
ca un adevărat laț atîrnat de gîtul tîlharului!

De data asta țăranul provensal a mers cu risipa pînă la a folosi un
termen special: el l-a numit Bécaru pe răsucitorul de țigări. Expresia
savantă și expresia țărănească concordă aici pe deplin; și una și alta
fac aluzie la ciocul[14] lung al insectei.

[14] În franceză, bec înseamnă cioc. (n. trad.)

       *       *       *       *       *

[Ilustrație: Fig. 13 Frunză răsucită de Țigărarul viței de vie]

În munca sa, Țigărarul viței folosește aceiași metodă ca Țigărarul
plopului. Frunza e mai întîi înțepată cu rostrul într-un punct al
pețiolului, ceea ce provoacă oprirea sevei și mlădierea limbului
veștejit. Răsucirea începe de la colțul unuia din lobii inferiori, fața
superioară, verde și netedă, rămînînd înăuntru, fața inferioară, ațoasă
și cu nervuri tari, rămînînd în afară.

Dar mărimea frunzei și adîncile ei sinuozități nu îngăduiesc aproape
niciodată ca piesa să fie lucrată cu regularitate de la un capăt la
celălalt. De aceea se fac cute brusce care schimbă, de mai multe ori,
sensul răsucirii și lasă în afară cînd fața verde, cînd fața ațoasă,
fără o rînduială vizibilă, de parcă ar fi făcute la întîmplare.

Din foile plopului, care au o formă simplă și o mărime mijlocie, se
răsucesc suluri elegante; din foile viței, stînjenitor de mari, cu forme
complicate, se obțin țigări informe, grămăjoare necorecte.

Și asta nu din lipsă de talent, ci din pricina greutății de a lucra, de
a stăpîni o asemenea piesă. Dibăcia mecanică este într-adevăr aceeași ca
și pentru frunza plopului. Cu trei labe ici și cu trei labe dincolo, pe
marginile cutei, _Bécaru_-ul se sprijină pe unele și trudește cu
celelalte.

Ca și emulul său răsucitor de țigări, el lucrează mișcîndu-se,
de-andaratelea, avînd în față ceea ce abia a îndoit și nu încă destul de
solid, cerînd poate retușări imediate. Rezultatul muncii e supravegheat
astfel, atîta timp cît n-a dat încă dovadă de stabilitate.

Ca și emulul său, el pecetluește, prin apăsarea rostrului, crestăturile
stratului final. Aici nu există vîscozitate țîșnită din marginile
frunzei, dar se găsesc cîlți ațoși ai căror fire se încîlcesc și se
lipesc. În întregul ei, metoda este deci aceiași la amîndoi Țigărarii.

Nici moravurile familiare nu sînt altele. În timp ce mama își răsucește
cu răbdare sulul, tatăl stă în apropiere, pe aceiași frunză. El o
privește lucrînd. Apoi iată-l venind în grabă, așezîndu-se pe cută și
dîndu-i ajutor, de bună voie, cu cîrjile lui. Și nici el nu dă ajutor
prea des. Scurta lui colaborare e prilej ca să se pună bine cu
lucrătoarea, tot stăruind, să-și ajungă scopul...

El se retrage satisfăcut. Să nu-l pierdem din ochi. Mai înainte ca sulul
să fie terminat, îl vom vedea revenind de mai multe ori, mînat de
aceleași dorințe și rareori disprețuit. Inutil să insistăm mai mult
asupra acestor împerecheri reînoite la nesfîrșit, contrar datelor
noastre clasice asupra uneia din chestiunile cele mai delicate ale
fiziologiei insectei. Ca să însemne cu sigiliul vieții sutele de germeni
ai mamei Bombyx, sau cei peste treizeci de mii ai mamei Albină, tatăl
intervine în mod direct o singură dată. Curculionida cere intervenția
aceasta aproape pentru fiecare germen...

Să desfacem o țigară proaspăt făcută. Ouăle, ca niște stropi de
chilimbar, sînt semănate, unul cîte unul, la adîncimi foarte felurite,
în sul. De obicei se găsesc mai multe laolaltă, de la cinci la opt.
Mulțimea oaspeților, atît în sulul plopului cît și în al viței de vie,
vădește o sobrietate extremă.

Cele două suluri de frunze clocesc repede: peste cinci sau șase zile se
naște viermișorul. Atunci încep pentru observator greutățile
noviciatului în privința educației larvare; și aceste greutăți sînt cu
atît mai supărătoare cu cît nimic nu le vestește.

       *       *       *       *       *




GĂRGĂRIȚA MAZĂREI [15]

PONTA


Omul prețuește foarte mult mazărea. Din vremurile antice, prin îngrijiri
din ce în ce mai dibace, el s-a străduit s-o facă să producă boabe mai
mari, mai fragede, mai dulci. Avînd o fire mlădioasă și fiind luată cu
binișorul planta nu s-a împotrivit și, pînă la urmă, a dat ceea ce
ambiția grădinarului pretindea să obțină.

[15] J. H. Fabre: Souvenirs entomologiques, vol. VIII, din cap. II.

       *       *       *       *       *

...Natura dăruie tuturor pruncilor ei, cu egală rîvnă, îmbelșugatu-i
sîn, și celor ce jefuesc munca altora și celor ce produc. Pentru noi
care arăm, semănăm și secerăm, trudindu-ne din greu, ea pîrguiește
grîul; ea-l pîrguiește, de asemenea, pentru micuța Calandra, gărgărița
grîului, care, scutită de muncile cîmpului, va veni totuși să ni se
instaleze în hambare, și să ronțăie acolo, cu ciocul ei ascuțit, grîul;
boabă cu boabă, pînă la tărîțe.

Pentru noi cei ce săpăm, plivim, udăm, deșelați de oboseală și încinși
de arșița zilei, natura umflă păstăile mazărei, dar le umflă și pentru
gărgărița, care, străină de munca grădinarului, își ia totuși partea de
recoltă la timpul său, cînd vin bucuriile primăverii.

Să urmărim manevrele acestui sîrguincios perceptor al dijmelor de mazăre
verde. Contribuabil benevol, am să-l las în voie; pentru el am semănat
dinadins în ogradă cîteva brazde cu planta care-i place atît de mult.
Fără altă chemare din partea mea, în afara acestei modeste semănături,
el îmi sosește fără întîrziere în cursul lunii mai. A știut că în
terenul acesta pietros, nepotrivit pentru culturile de zarzavat, va
înflori, pentru prima oară, mazărea. Agentul fiscului entomologic a dat
fuga, cu toată graba, să-și încaseze drepturile.

De unde vine? Cu neputință să spun exact. A venit din vreun adăpost
oarecare unde, amorțit, și-a petrecut iarna. Platanul, care se jupoaie
singur în timpul marilor călduri de vară, oferă, sub plăcile lui de
plută scorojită, niște corturi de refugiu cum nu se poate mai bune
pentru calicii fără domiciliu. În astfel de culcușuri iernatice am dat
de multe ori peste jefuitorul nostru de mazăre. Adăpostit sub scoarța
moartă a platanului sau ocrotit altfel atîta timp cît a bîntuit iarna,
el s-a trezit din toropeală la primele mîngîieri ale unui soare blînd.
Calendarul instinctelor l-a încunoștiințat; la fel de bine ca și
grădinarul, el știe cînd e vremea de înflorit a mazărei și vine pe
planta lui, cam de pretutindeni, umblînd cu pași mici, dar sprinteni.

Cap mic, bot subțire, veșmînt cenușiu presărat cu pete de culoare brună,
elitre turtite, două puncte mari și negre pe placa cozii, talie bondoacă
și scundă, așa arată schița sumară a musafirului meu. Prima jumătate a
lui mai ia sfîrșit și avantgarda îmi sosește.

Ei își așază tabăra pe flori, cu aripi albe de fluturași: pe unii îi văd
statorniciți în josul stindardului florii, alții pitiți în cufărașul
carenei corolei. Alții, mai numeroși, explorează inflorescențele, pun
stăpînire pe ele. E timpul zbenguelilor nupțiale și al fericirii
netulburate în splendorile luminii, deci se bucură și ei, un pic, de
viață. Perechile acum se formează, acum se despart, acum se reîntîlnesc.
Fiindcă spre amiază căldura devine prea puternică, fiecare el și ea se
retrag la umbră, într-o cută a florii, ale cărei unghere tainice le sînt
atît de bine cunoscute. Mîine sărbătoarea va reîncepe, poimîine iar,
pînă ce fructul crăpînd, se ivește în afară, din zi în zi mai umflat.

Cîteva ouătoare, mai grăbite decît celelalte, își depun ouăle pe leguma
născîndă, lată și măruntă, așa cum a ieșit din teaca ei florală. Aceste
ponte pretimpurii, date afară poate de cerințele unui ovar neînstare să
aștepte, mi se par serios primejduite. Sămînța în care trebuie să se
stabilească viermușorul nu e încă decît o granulă plăpîndă, fără
consistență și fără grămăjoară făinoasă. Larva Gărgăriței nu va găsi
niciodată hrană în el, dacă nu va aștepta cumva răbdătoare pînă la
maturitatea bobului.

Dar, după ce iese, este oare viermele în stare să postească vreme
îndelungată? Nu prea cred. Puținul pe care l-am văzut mă încredințează
că noul născut prînzește cît mai curînd, iar dacă nu, piere. Socotesc
deci pierdute pontele făcute pe păstăile nedezvoltate. Prosperitatea
rasei nu va suferi însă de loc, într-atît este Gărgărița de fecundă. De
altfel, o să vedem îndată cu cîtă risipă nepăsătoare își seamănă ea
germenii, dintre care cea mai mare parte sînt hărăziți pieirii.

Marea parte a muncii materne se săvîrșește la sfîrșitul lui mai, cînd
păstăile devin noduroase sub apăsarea boabelor ajunse atunci la mărimea
lor finală sau aproape de ea.

       *       *       *       *       *

Sub soarele mîngîietor din preajma amiezei, cu un mers sacadat,
capricios, fără metodă, mama străbate de sus în jos, de jos în sus, pe o
parte, apoi pe cealaltă leguma aleasă. Ea scoate mereu la iveală un
oviduct nu prea mare, care oscilează în dreapta și în stînga ca pentru a
zdreli epiderma. Urmează un ou, mai curînd lepădat decît pus la locul
lui.

O atingere cu oviductul, în grabă, în punctul acesta, apoi în celălalt,
pe pojghița verde a legumei, și atîta tot. Germenul e lăsat acolo, fără
protecție, în bătaia soarelui. Nu se face nici o alegere în privința
amplasării pentru a veni în ajutorul viitorului viermușor, pentru a-i
ușura cercetările atunci cînd va trebui să pătrundă de la sine în
cămară. Unele ouă sînt depuse pe gheburile făcute de semințe; și tot
atîtea sînt depuse în adînciturile sterpe dintre ele. Primele au hrana
aproape la îndemînă, celelalte sînt la distanță de ea. Mai departe, e
treaba viermelui să se orienteze. Pe scurt, ponta Gărgăriței, făcută
fără rînduială, amintește semănatul făcut cu mîna.

Un fapt și mai grav încă: numărul ouălor depuse pe aceeași păstaie nu e
de loc proporțional cu al semințelor din ea. Trebue să știm mai întîi că
fiecărui vierme îi trebue o rație de-un bob de mazăre, rație
obligatorie, destul de îmbelșugată pentru bunul trai al unuia singur,
dar nu îndeajuns de copioasă pentru mai mulți consumatori, fie ei doar
doi. Fiecărui vierme bobul lui de mazăre; nici mai mult, nici mai puțin;
aceasta e legea de nezdruncinat.

Economia procreatoare ar cere atunci ca ouătoarea, informată asupra
păstăii pe care abia a explorat-o, să cam pună în scoaterea germenilor
ei o limită numerică conformă celei a boabelor conținute. Dar ea nu ține
seama de nici o limită. Unității cerute de rațiune, nestăvilirea
ovariană îi opune mereu multiplicitatea consumatorilor.

Datele mele sînt unanime asupra acestui punct. Numărul ouălor depuse pe
o păstaie depășește totdeauna, și adesea într-un mod uimitor, numărul
boabelor disponibile. Oricît de săracă ar fi traista cu merinde, oaspeți
se găsesc din belșug. Împărțind suma ouălor găsite pe cutare sau cutare
păstaie prin numărul boabelor de mazăre cuprinse în ea, aflu de la cinci
pînă la opt pretendenți pentru o singură boabă; ba găsesc și zece și
nimic nu spune că risipa nu se ridică la și mai mulți. Cîți chemați, și
ce puțini aleși! Ce caută aici toți acești supranumerari, alungați
negreșit de la ospăț, din lipsă de loc?

Ouăle au o culoare de un galben de chilimbar destul de viu, sînt
cilindrice, netede, rotunjite la ambele capete. Ca lungime, ele ating
cel mult un milimetru. Fiecare ou e fixat de păstaie printr-o slabă
rețea de filamente din albuș coagulat. Nici ploaia și nici vîntul nu pot
strica lipitura aceasta.

Adeseori ouătoarele depun ouăle două cîte două, unul deasupra altuia; și
tot atît de adesea oul de deasupra ajunge cu bine pînă la ieșirea
viermelui, pe cînd cel de dedesubt se ofilește și piere. Ce i-a lipsit
acestuia din urmă ca să dea un viermușor? Poate o baie de soare, clocire
blîndă pe care i-o răpește acoperișul format de celălalt ou. Fie din
pricina ecranului nedorit care îl adumbrește, fie din altă pricină,
întîiul născut dintre ouăle din grupe binare, își urmează rareori
dezvoltarea normală. El se veștejește pe păstaie, mort fără să fi trăit.

Sfîrșitul acesta pretimpuriu are și excepții; uneori cei doi gemeni se
dezvoltă la fel de bine și unul și celălalt; dar asta se întîmplă atît
de rar încît familia Gărgăriței aproape că s-ar reduce la jumătate dacă
sistemul binar ar persista neclintit.

       *       *       *       *       *

Ecloziunea recentă are ca indice o panglicuță sinuoasă, ștearsă și
albicioasă, care ridică și zdrelește epiderma păstăii în apropierea
rămășițelor oului. Aceasta e lucrarea noului născut, o galerie
subepidermică prin care mica vietate pornește la drum, căutînd un punct
de pătrundere. O dată punctul găsit, viermușorul, măsurînd abia un
milimetru, albicios și cu cască neagră, sfredelește învelișul și se vîră
în spațioasa teacă a legumei.

El ajunge la boabe și se instalează pe cea mai apropiată. Îl observ prin
lupă cum își cercetează globul, lumea lui. Îl văd scobind un puț
perpendicular pe sferă. Ba chiar văd unii care, pe jumătate intrați în
puț, își mișcă dosul în afară ca să ia avînt. Curînd, săpătorul dispare;
e la el acasă.

Portița de intrare, foarte fină, dar putînd fi recunoscută oricînd cu
ușurință după culoarea ei brună pe fondul gălbui sau verde al mazărei,
n-are un loc fix; o poți vedea cam pretutindeni pe suprafața boabei,
excepție făcînd, în general, jumătatea inferioară, adică emisfera avînd
ca pol încleierea cordonului suspensor.

Tocmai în partea aceasta se găsește germenele plantei, embrionul care va
fi respectat în timpul hrănirii și va rămîne capabil să se schimbe în
plantulă, cu toată deschizătura largă pe care o va sfredeli insecta
adultă ieșind din sămînță. De ce nu e păgubită regiunea aceasta? Ce
motive ocrotesc germenul boabei exploatate?

Se înțelege că gărgăriței nu-i pasă de grădinar. Mazărea e pentru ea, și
numai pentru ea. Abținîndu-se de la cîteva îmbucături care ar aduce după
ele moartea seminței, ea nu urmărește micșorarea pagubei ci se abține
din cu totul alte motive.

Să remarcăm faptul că boabele se ating lateral, stînd strînse una în
alta; pe acolo viermele, în căutarea unui punct de atac, nu poate
circula în voie. De asemenea să ținem seamă de faptul că polul inferior
se încleiază cu excrescența ombilicală, pricinuind, atunci cînd e
sfredelit, greutăți necunoscute în părțile ocrotite doar de epidermă.
Poate că în acest ombilic, cu o alcătuire deosebită, se găsesc chiar
sucuri speciale, care nu-i plac micuței larve.

Iată, fără îndoială, întregul secret al bobului de mazăre exploatat de
Gărgăriță și păstrîndu-se totuși apt pentru germinație. El e prăpădit,
dar nu e mort, pentru că invazia se face pe emisfera liberă, regiune mai
lesne de atins dar tot odată și mai puțin vulnerabilă. Cum, dealtfel,
bobul în întregul lui, este cu totul îndestulător pentru un singur
vierme, pierderea substanței se reduce la bucata preferată de
consumator, iar bucata aceasta nu este esențialul în boabă.

În alte condiții, cu semințe avînd un volum foarte redus sau mult
exagerat, vom vedea rezultatele schimbîndu-se pe de-a-ntregul. În primul
caz, sub dintele viermelui servit prea din calicie, germenul ar pieri,
ros ca și restul; în al doilea caz, hrana îmbelșugată ar îngădui mai
mulți oaspeți. Folosite în lipsa mazărei, leguma preferată, măzărichea
cultivată sau bobul ne dau învățăminte în privința aceasta; sămînța
sărăcăcioasă, roasă pînă la pieliță, e o ruină de la care zadarnic s-ar
mai aștepta germinație; boaba voluminoasă, dimpotrivă, în ciuda
numeroaselor găuri făcute de Gărgăriță, își păstrează aptitudinea de-a
încolți.

Recunoscut fiind că pe păstaie se găsește totdeauna un număr de ouă cu
mult mai mare decît al boabelor de mazăre cuprinse în ea, și că pe de
altă parte fiecare boabă ocupată este proprietatea exclusivă a unei
singure larve, se pune întrebarea ce devin larvele în plus? Pier oare
rămase pe dinafară în timp ce viermii mai precoci au luat loc unul cîte
unul în cămara leguminoasă? Sînt uciși de dinții neîngăduitori ai
primilor ocupanți? Nici una, nici alta. Să povestim faptele.

Pe orice mazăre bătrînă, acum uscată, din care Gărgărița adultă a ieșit
lăsînd o largă deschizătură rotundă, lupa recunoaște un număr variabil
de punctuații roșiatice fine, perforate la centru. Ce sînt petele astea,
din care număr cinci, șase, sau chiar mai multe pe un singur bob? Cu
neputință să mă înșel: sînt punctele de intrare ale unui număr egal de
viermușori. Deci, mai mulți exploatatori au pătruns în sămînță și din
toată ceata a supraviețuit doar unul singur care s-a făcut mare și gras
și a ajuns la vîrsta de adult. Dar ceilalți? Vom vedea îndată.

Să cercetăm mazărea încă verde și fragedă la sfîrșitul lunii mai și în
iunie, în perioada pontelor. Pe aproape toate boabele năpădite se văd
punctuațiile multiple observate pe mazărea uscată și părăsită de
Gărgăriță. E oare acesta semnul ospățului mai multor ființe? Da.
Într-adevăr, să descojim numitele boabe, să separăm cotiledoanele, pe
care la nevoie le vom subdiviza. Vom scoate la iveală mai multe larve,
foarte tinere, încovoiate în arc, dolofane și neastîmpărate, stînd
fiecare într-o firidă rotundă, în mijlocul merindelor.

În obștea lor pare să domnească pacea și bunul trai. Nici urmă de ceartă
sau de concurență geloasă între vecini. Hrănirea începe, merinde se află
din belșug și oaspeții sînt despărțiți unul de altul prin pereții
formați de părțile neatinse încă ale pîinișoarei cotiledonare. Cu o
astfel de izolare în celule, nu-i de temut nici o încăierare; între
convivi nu există lovituri de mandibule, date din nebăgare de seamă sau
cu dinadinsul. Toți ocupanții au aceleași drepturi de proprietate,
aceeași poftă de mîncare și aceleași forțe. Cum se va sfîrși exploatarea
în comun?

Pun în tuburi de sticlă, după ce le-am crăpat, niște boabe de mazăre
recunoscute ca bine populate. Zilnic, deschid altele. Aceste mijloace mă
informează asupra progreselor comesenilor. Mai întîi, nimic deosebit.
Izolat în firida îngustă, fiecare viermușor roade în jurul lui,
consumînd cu mare zgîrcenie și netulburat. E încă tare mic, îl satură și
un grăunte. Totuși, pînă la sfîrșit, hrana unui singur bob nu poate fi
îndestulătoare pentru atîția. Foametea amenință; trebue să piară toți,
în afară de unul.

Iată că într-adevăr lucrurile își schimbă înfățișarea curînd. Unul
dintre viermi, cel care ocupă punctul central în sămînță, crește mai
repede decît ceilalți. Abia a dobîndit un volum superior volumului
concurenților săi, că aceștia din urmă și încetează de-a mai mînca, se
abțin să scormonească mai departe. Ei rămîn neclintiți, se resemnează;
și mor de moartea aceasta blîndă care seceră viețile neconștiente.
Dispar topiți, nimiciți. Erau atît de mici, bieții sacrificați! De acum
înainte bobul de mazăre îi aparține întreg unicului supraviețuitor. Ce
s-a întîmplat oare, făcînd să piară populația din preajma
privilegiatului? În lipsa unui răspuns care să dea o explicație generală
aș propune o presupunere.

În centrul boabei de mazăre, urzit de chimia solară, mai cu gingășie
decît restul, nu s-o afla cumva o hrană mai aleasă pentru prunci, de-o
calitate mai potrivită pentru delicateța viermușorului? Aici poate,
stîrnit de-o hrană fragedă, de-un gust ales și mai dulce, stomacul
prinde putere și devine apt pentru alimente a căror digestie e mai puțin
ușoară. Înainte de-a primi castronul cu griș fiert în lapte, înainte de
a primi pîinea celor mari, sugaciul capătă lapte. Partea centrală a
bobului de mazăre n-o fi cumva sînul Gărgăriței?

La fel de ambițioși, cu drepturi asemănătoare, toți ocupanții seminței
pornesc la drum spre bucățica minunată. Calea e anevoioasă și popasurile
se repetă, în firide provizorii. Ei se odihnesc; și în lipsă de altceva
mai bun, rod, cumpătați, substanța coaptă din jurul lor; se dă din fălci
mai mult pentru a croi drumul decît pentru hrană.

În sfîrșit, unul dintre sfredelitori, favorizat de direcția urmată,
ajunge la lăptăria din centru. El se stabilește acolo, și gata: ceilalți
n-au decît să piară. Cum află ei că locul a fost ocupat? Își aud oare
confratele ciocnind cu mandibula în peretele firidei? Simt de la
distanță zguduitura ronțăitului? Trebue că se petrece un lucru de acest
fel, căci atunci încetează orice încercare de a-și duce sondajele mai
departe. Fără să lupte împotriva fericitului ajuns, fără să încerce să-l
scoată din încăpere, întîrziații se lasă pradă morții. Îmi place această
candidă resemnare a celor sosiți prea tîrziu.


LARVA

Să nu zăbovim mai mult asupra acestei probleme; să ne interesăm de
viermușorul devenit prin moartea fraților săi, singurul proprietar al
bobului de mazăre. El n-are nici un amestec în decesul acesta; l-a
ajutat norocul și atît. În centrul seminței, în singurătatea
îmbelșugată, el face singurul lucru pe care îl fac viermii: mănîncă.
Roade împrejur și își mărește firida, pe care o umple mereu, în
întregime, cu pîntecele lui dolofan. Viermușorul arată bine ca
înfățișare, e grăsun și strălucește de sănătate. Dacă îl necăjesc, se
răsucește alene în cămăruța lui și-și leagănă ușor capul; în felul
acesta, se plînge de necazurile pe care i le pricinuiesc. Să-i dăm pace.

El crește atît de bine și de repede încît, atunci cînd vin căldurile
caniculare, se și îngrijește de viitoarea eliberare. Adultul nu prea are
tot ce-i trebuie ca să-și deschidă singur o ieșire prin bobul acum
învîrtoșat și plin. Larva își cunoaște această viitoare neputință și are
grijă de ea, cu deosebită dibăcie. Folosindu-și fălcile viguroase, ea
sapă un puț de ieșire, perfect rotund, cu pereții foarte netezi. Nici
cei mai buni gravori ai noștri, lucrînd în fildeș nu l-ar putea face mai
bine.

Dar nu-i de ajuns doar prepararea din vreme a ferestruicii de ieșire;
trebuie gîndit nu mai puțin adînc la liniștea pe care o cere delicata
lucrare a nimfozei. Prin ferestruica deschisă ar putea sosi vreun
nepoftit, care să-i facă rău nimfei lipsite de apărare. Ieșirea va
rămîne deci închisă. Dar cum? Iată vicleșugul.

Săpîndu-și deschizătura de eliberare viermele roade materia făinoasă
fără să lase nici o fărîmiță. Ajuns la pielița boabei, el se oprește
brusc. Membrana aceasta, pe jumătate străvezie, este perdeaua
protectoare a alcovului metamorfozei, căpăcelul care apără încăperea
împotriva răuvoitorilor din afară.

Și tot ea este singurul obstacol pe care îl va întîlni adultul în ceasul
mutării. Ca să ușureze prăbușirea, viermele a avut grijă să sape în
interior, de jur împrejurul încăperii, o scobitură în lung și să-i
slăbească astfel rezistența. Insecta ajunsă la desăvîrșire nu va avea
decît sa dea puțin din umeri, să ciocnească nițel cu fruntea, să salte
capacul rotund și să-l scoată, ca pe capacul unei cutii. Prin pielița
diafană a bobului de mazăre deschizătura de ieșire se zărește din afară
ca o pată largă orbiculară, întunecată de bezna locuinței. Ceea ce se
petrece înăuntru nu e vizibil, fiind ascuns în dosul unui soi de geam
opac.

Frumoasă invenție căpăcelul acesta semănînd cu ochiurile rotunde ale
unei corăbii, baricadă împotriva invadatorilor și trapă săltată cu o
mișcare a umărului dată de schimnic la timpul potrivit. Să lăudăm
Gărgărița pentru ea? Iscusita insectă concepe lucrarea, îi gîndește
planul și lucrează după un deviz pe care și l-a întocmit ea însăși? Ar
fi tare frumos pentru creierul unei Gărgărițe. Dar înainte de-a
conchide, să dăm cuvîntul experienței.

Despoi epiderma de pe cîteva boabe de mazăre ocupate: ca să le feresc
de-o uscare prea rapidă le pun în tuburi de sticlă. Viermii vor crește
la fel de bine acolo ca și în boabele de care nu m-am atins. La timpul
cuvenit, se fac pregătirile de eliberare.

Dacă săpătorul lucrează ghidat de propria lui inspirație, dacă încetează
să-și prelungească galeria în clipa cînd simte că plafonul e destul de
subțire, după ce l-a încercat din cînd în cînd, ce se va întîmpla oare
în noile condiții? Simțindu-se aproape de suprafață, atîta cît dorește,
viermele nu va mai săpa; el va respecta ultimul strat al bobului de
mazăre gol, obținînd astfel ecranul ocrotitor de care are absolută
nevoie.

Dar nu se întîmplă de loc așa. Puțul e sfredelit din plin; gura lui se
cască în afară, la fel de largă, la fel de îngrijit lucrată ca și cum
epiderma bobului l-ar mai ocroti încă. Grija pentru securitate n-a
modificat cu nimic lucrul obișnuit. În încăperea aceasta deschisă,
dușmanul poate veni; viermele nu se gîndește la el.

Și nu se gîndește nici atunci cînd se abține să sfredelească mai departe
bobul învelit în epidermă. El se oprește deodată, pentru că membrana
lipsită de făină nu-i place. Cînd gătim mazăre bătută, noi aruncăm
pielițele, aceste supărătoare nulități culinare. Ele nu sînt bune. După
cîte se pare, Gărgărița ni se aseamănă: îi e silă de pielița tare a
seminței. Ea se oprește la epidermă, avertizată de-o hrană cu gust
neplăcut. Și din sila aceasta rezultă o mică minune. Insecta n-are
logică. Ea se supune, pasivă, unei logici superioare.

       *       *       *       *       *




VIESPEA [16]


În septembrie, împreună cu tînărul meu Paul, care îmi împrumută ochii
ageri și naiva lui atenție netulburată încă de griji, umblu razna,
cercetînd cu privirea marginile potecilor. La vreo douăzeci de pași
depărtare, tovarășul meu zărise ridicîndu-se de la pămînt, înălțîndu-se
și depărtîndu-se, cînd una, cînd alta, niște dîre rapide, ca și cum un
vulcan, erupînd în iarbă, ar fi zvîrlit proiectile. "Un cuib de viespi,
spuse el; nici vorbă că-i un cuib!"

[16] J. H. Fabre: Souvenirs entomologiques, vol. VIII, din cap. XIX și
XX.

Ne apropiem cu băgare de seamă, temîndu-ne să nu atragem atenția
sălbaticei oști. Într-adevăr, e un viespar. La intrarea vestibulului în
care ar putea încăpea degetul mare, cei ce se duc și cei ce vin se
încrucișează, foarte ocupați. Un fior, brrr! îmi străbate spinarea la
gîndul neplăcutului sfert de oră pe care ni l-ar putea aduce atacul
soldățimii ășteia arțăgoase, vizitată prea îndeaproape. Să recunoaștem
doar locurile fără a mai lua alte informații, pe care le-am putea plăti
scump. Ne vom reîntoarce pe înoptat, cînd toată legiunea va fi
reîntoarsă de pe cîmpuri.

Cucerirea unui cuib de viespi (_Vespa vulgaris_, Lin.) e o treabă destul
de serioasă dacă nu pui în ea o oarecare prevedere. Un sfert de litru de
benzină, un căpătîi de trestie lung de cîteva palme, un bulgăre de
pămînt argilos frămîntat dinainte, acestea sînt mijloacele socotite cele
mai simple și mai bune după felurite încercări nu prea reușite.

În lipsa altor metode mai costisitoare și nepotrivite cu punga mea se
impune metoda asfixierii. Cînd dorea să pună sub sticlă un viespar viu
ca să-i poată observa obiceiurile, bunul Réaumur avea slugi benevole,
călite în meseria aceasta chinuitoare, slugi care, momite cu o răsplată
bună, plăteau cu pielea lor satisfacția savantului. Eu, fiindcă ar
trebui să plătesc direct cu pielea mea, mă uit de două ori înainte de a
dezgropa cuibul rîvnit. Și, înainte de a începe, îi sufoc locuitorii.
Viespea moartă nu mai înțeapă. Metoda e brutală, dar îți dă securitate
deplină.

De altfel, n-am să revăd ceea ce maestrul a văzut și încă atît de bine.
Ambiția mea se mărginește la cîteva fapte de amănunt pe care voi putea
să le observ lesne cu un număr mic de supraviețuitori. Cruțarea acestor
cîteva vieți am s-o obțin, fără îndoială, dacă voi micșora doza de
lichid asfixiant.

Prefer benzina pentru că este ieftină și pentru că are efecte mai puțin
fulgerătoare decît sulfura de carbon. Nu e nevoie decît s-o introduci în
scorbura unde se află viesparul. Un vestibul lung cam de-o șchioapă și
aproape orizontal duce spre subterană. Să verși lichidul chiar în
orificiul acestor galerii ar fi o stîngăcie care ar putea avea urmări
supărătoare în momentul săpării. Absorbit, pe drum, de către sol, picul
de benzină n-ar ajunge pînă la destinație, și a doua zi, crezînd că
lucrezi fără primejdie, ai întîlni sub cazma un roi furios.

Capătul de trestie înlătură neplăcerea asta. Vîrît în galerie, el face
canalizare etanșă și duce lichidul, fără pierdere, în văgăună. O pîlnie
vine în ajutor și face scurgerea rapidă. Apoi, cu bulgărele argilos pe
care ai grijă să-l aduci gata frămîntat fiindcă cel mai adesea nu se
găsește apă prin preajmă, astupi imediat intrarea locuinței. După asta,
nu mai ai nevoie decît de răbdare.

Cu uneltele într-un coșuleț și cu un felinar în mînă, mă duc, împreună
cu Paul, să fac o astfel de operație, pe la ceasurile nouă seara. Vremea
e frumoasă, luna luminează ușor. Potăile de prin ogrăzi trimet hămăituri
depărtate, pasările de noapte scîncesc pe măslini, Greerele italian
cîntă prin tufișuri. Iar noi tăifăsuim despre insectă, unul întrebînd,
curios să afle, celălalt răspunzînd din puținul pe care îl știe. Plăcute
seri ale vînătoarei de Viespi, voi ne despăgubiți de somnul pierdut și
ne faceți să uităm înțepăturile care poate că ne așteaptă.

Iată-ne ajunși. Lucrul cel mai greu este să vîri trestia în vestibul.
Din camera asta de gardă, pot ieși paznicii care ți se vor repezi la
mînă în clipa cînd șovăi din pricina direcției necunoscute a galeriei.
Dar am prevăzut pericolul. Unul dintre noi stă la pîndă. El îi va
îndepărta cu batista pe atacatori, dacă se vor ivi. Și apoi, o
cunoștință nu e prea scumpă dacă e dobîndită cu prețul unei umflături și
al unei mîncărimi usturătoare.

De data asta n-avem necazuri. Canalul conducător e la locul lui; el face
să șiroiască în văgăună conținutul sticluței. Auzim cum populația
subterană forfotește amenințătoare. Punem repede pămîntul muiat care
închide intrarea, apăsăm în grabă cu călcîiul, de două, trei ori
bulgărele, ca să întărim dopul acesta. Gata. E ora unsprezece; acum hai
la culcare.

În zori, ne aflăm din nou la fața locului, înarmați cu o sapă și o
lopată. Numeroase viespi, întîrziate pe cîmp, au dormit afară. Au să
sosească atunci cînd vom scormoni pămîntul, dar răcoarea dimineții le va
face mai puțin agresive și vor fi de ajuns cîteva lovituri de batistă ca
să le ținem de o parte. De aceea hai să ne grăbim, pînă nu se întărește
căldura soarelui.

O groapă, de ajuns de mare ca să putem lucra în voie, e scobită în fața
vestibulului, a cărui direcție ne e arătată de trestia lăsată locului.
Apoi, bucată cu bucată, cu mare grijă, dărîmăm fața verticală. Astfel
condusă, săpătura dă la iveală, în sfîrșit, cam la o jumătate metru
adîncime, viesparul neatins, suspendat pe bolta unei văgăuni spațioase.

Viesparul e într-adevăr o lucrare minunată, cu un volum cam cît al unui
dovleac nu prea mare. Nu e prins de nicăieri, în afara vîrfului, unde
felurite rădăcini, mai ales rizomi de pir, se afundă în grosimea
peretelui și-l leagă solid. Forma lui e rotundă ori de cîte ori suplețea
și omogenitatea terenului au îngăduit scobirea regulată. Într-un sol
pietros, sfera se deformează, ici mai puțin, colo mai mult, după
stavilele întîlnite.

Între clădirea asta de hîrtie și peretele subteranei rămîne totdeauna
liber un spațiu larg de un lat de palmă. E bulevardul pe care circulă în
voie constructorii, ocupați mereu cu mărirea și consolidarea lucrării.
Aici duce singura ulicioară prin care cetatea răspunde în afară. Sub
viespar, întinderea neocupată este cu mult mai mare. Acolo ea se
rotunjește într-o scobitură vastă care îngăduie să fie mărit învelișul
general pe măsură ce noi etaje de celule se adaugă în jos, la cele de
mai înainte. Golul acesta, de forma unui fund de căldare, este totodată
și marea cloacă în care cad și se adună miile de rămășițe ale
viesparului.

Întinderea scorburei iscă o întrebare. Viespile și-au scobit ele înșile
subterana. În privința aceasta nu încape nici o îndoială: asemenea
văgăuni, atît de corecte și de mari, nu se găsesc gata făcute. E drept
că s-ar putea ca, la început, mama fondatoare, lucrînd singură, în
dorința ei de a înainta repede, să fi folosit vreun adăpost găsit la
întîmplare, datorită poate săpăturilor vreunei cîrtițe; la lucrarea
ulterioară însă, la construirea firidei enorme, numai viespile singure
au luat parte. Și atunci ce a devenit oare pămîntul scos, grămadă care
ar măsura cam o jumătate de metru?

Pe pragul locuinței ei, Furnica înalță un delușor conic din materialele
extrase. Ce mai mușuroi ar putea face Viespea care scoate peste un
hectolitru de pămînt, dacă ar avea obiceiul să îngrămădească! Dar
asemenea lucruri nu există: la ușa ei nu se află nici o fărîmă din
pămîntul scos, e curățenie desăvîrșită. Ce a făcut ea oare cu grămada
stînjenitoare?...

       *       *       *       *       *

Mii și mii de viespi scormonesc firida, mărind-o atîta cît e nevoie.
Purtîndu-și fiecare părticică de pămînt în mandibule, ele ies afară,
zboară de lîngă cuib și lasă povara să cadă, care mai aproape, care mai
departe, în toate direcțiile. Astfel, împrăștiat pe distanțe mari,
pămîntul scos nu lasă urme vizibile.

Materialul din care e construit viesparul e o hîrtie cenușie, subțire și
flexibilă, cu benzi concentrice de culoare mai deschisă, schimbîndu-și
nuanța după natura lemnului folosit. Așezat într-o foaie simplă și
continuă, așa cum obișnuiește să-l pună Viespea mijlocie (_Vespa
media_), materialul acesta nu prea ar ține cald. Dar dacă meșterul
constructor de baloane știe să păstreze căldura cu ajutorul saltelei de
aer menținut între mai multe învelișuri îmbucate unul în altul, și
Viespea obișnuită, la fel de cunoscătoare a legilor termice, ajunge pe
căi diferite la aceleași rezultate. Din pasta ei de hîrtie, ea
meșterește niște solzi lați care se acoperă ușor unul pe altul, ca niște
olane, și se suprapun în numeroase straturi. Întregul formează un molton
grosolan, buretos, des și bogat în aer imobil. Sub un asemenea
acoperămînt, vara trebue să fie cald ca în Senegal.

Acelorași principii de configurație globulară a aerului prins între
pereții subțiri se supune și ferocele Bondar (_Vespa crabro_, Lin.)
fruntaș al corporației viespiene prin vigoarea și prin îndrăzneala lui
războinică. În golurile scorburoase ale vreunei sălcii sau în ungherele
vreunui hambar părăsit, el fabrică un soi de mucava alb-gălbue și cu
dungi concentrice, foarte fărîmicioasă, compusă din bucățele lemnoase,
îngrămădite unele în altele. Viesparul lui, de formă sferică, e învelit
într-o îngrăditură de solzi mari, convecși, ca niște țigle care, sudate
unele de altele și așezate în straturi multiple, lasă între ele vaste
intervale în care aerul se menține stagnant.

[Ilustrație: Fig. 14 Bondarul]

Să folosești aerul, corp rău conducător de căldură, ca să stăvilești
pierderea căldurii, să ne-o iei înainte în meșteșugul plăpumăriei, să
dai incintei cuibului configurația care, sub cel mai mic înveliș,
împrejmuiește cea mai mare capacitate, să adopți pentru forma celulei
prisma hexagonală, care face economie de spațiu și de materiale, iată
niște acte științifice, conforme cu datele fizicei și ale geometriei
noastre. Ni se spune că Viespea, tot progresînd mereu, și-ar fi combinat
ea singură bine chibzuita ei clădire. Asta n-o pot crede cînd văd cum
piere întregul viespar, victimă a răutăților mele ușor de înlăturat
totuși, dacă insecta ar ști cît de cît să gîndească.

La arhitecții aceștia minunați ne uimește prostia în fața unor greutăți
de nimic. În afara muncii lor obișnuite, n-au nici urmă din luciditatea
pe care le-ar cere-o inventarea progresivă a cuibului. Dintre feluritele
mărturii care dovedesc aceasta, s-o menționăm pe cea de mai jos, ușor de
realizat.

Din întîmplare, Viespea obișnuită și-a ales domiciliul în ogradă.
Locuința ei se află la capătul unei alei. Niciunul dintre ai casei nu
îndrăznește să se aventureze într-acolo; circulația ar fi periculoasă.
Trebue să scăpăm de vecinul acesta răutăcios, spaima copiilor. Și,
deasemenea, e bine să folosesc prilejul foarte nimerit dacă vreau să fac
experiențe cu aparate pe care nu le pot folosi în cîmpul liber, unde
ștrengarii mi-ar sparge curînd sticlăria.

E nevoie doar de-un uriaș clopot de chimist. Noaptea cînd Viespile s-au
reîntors acasă, pun clopotul peste intrarea vizuinei, după ce am netezit
solul. Mîine, la reluarea lucrului, Viespile, împiedicate să-și ia
zborul, vor ști oare să-și sape o trecere pe sub marginea clopotului?
Voinicele astea, în stare să-și sape scorburi spațioase, își vor da oare
seama că o galerie foarte scurtă le-ar putea reda libertatea? Iată care
este întrebarea.

A sosit și ziua așteptată. Un soare strălucitor încălzește clopotul de
sticlă. De sub pămînt urcă mulțimea lucrătoarelor, nerăbdătoare să
pornească după hrană. Ele se ciocnesc de peretele transparent, cad, se
ridică, se învîrtejesc într-o gloată nebunească. Unele dintre ele,
istovite de sarabanda aceasta, coboară, umblă amărîte de colo, colo,
apoi intră din nou în locuință. În locul lor se urcă altele, pe măsură
ce soarele devine mai arzător. Și nici una, să ținem seama de asta, nici
una nu zgîrie la temelia clopotului. Mijlocul acesta de scăpare le
depășește cu mult intelectul.

Cîteva Viespi și-au petrecut noaptea afară. Iată-le sosind de pe cîmp.
Ele zboară mereu în jurul clopotului; în sfîrșit, după multe șovăieli,
una se hotărăște să sape la marginea îngrăditurii. Curînd, altele îi
urmează exemplul. Fără greutate, e deschisă o trecere. Viespile intră.
Eu le dau pace. Cînd toate întîrziatele au reintrat în locuință, astup
spărtura cu pămînt. Zărită din lăuntru, trecătoarea ar servi poate ca
ieșire, și vreau să le las prizonierelor cinstea de-a inventa tunelul
liberator.

Oricît de săracă minte ar avea Viespile, acum evadarea devine probabilă.
Cu experiența abia căpătată, îmi ziceam eu, întîrziatele, care de-abea
au intrat, vor da exemplu celorlalte; ele le vor învăța tactica
săpatului la temelia meterezului.

Asta însemna să-mi închipui prea multe pe seama săpătoarelor mele. Nici
urmă de exemplu dat, de învățătură din experiență. Înlăuntrul
clopotului, nici o încercare a metodei cu care au izbutit atît de bine
cele ce au intrat. În atmosfera încinsă a aparatului, populația se
rotește mereu fără să încerce nimic. Și se zbate, decimată din zi în zi
de foame și de căldură prea puternică. Peste o săptămînă, nu mai rămîne
nici o Viespe vie. Pe sol zace un morman de cadavre. Nefiind în stare
să-și inventeze obiceiuri noi, cetatea a pierit.

       *       *       *       *       *

Să deschidem acum învelișul gros al cuibului. Interiorul este ocupat de
dulciuri sau discuri cu celule, rînduite orizontal și legate unul de
altul prin stîlpi zdraveni. Numărul lor e variabil. Spre sfîrșitul
sezonului, el poate atinge sau poate chiar depăși vreo zece. Orificiul
celulelor se află pe partea inferioară. În lumea aceasta ciudată,
tinerii cresc, dormitează și primesc hrana stînd răsturnați.

Pentru nevoile serviciului, diferitele etaje sînt despărțite de spații
libere, cu stîlpi susținători. Acolo e un du-te-vino neîncetat al
doicilor, pline de grijă pentru viermii lor. Niște trape laterale,
aflate între înveliș și vîrful discurilor cu celule, fac să se poată
pătrunde lesne, de pretutindeni. În sfîrșit, pe flancurile învelișului
se deschide poarta cetății, fără podoabe arhitecturale, o modestă ieșire
pierdută sub filele din lăuntru. În față se află vestibulul subteran,
conducînd afară.

Celulele discurilor de jos sînt mai mari decît ale celor de sus; ele
sînt rezervate pentru creșterea femelelor și a masculilor, pe cînd cele
din etajele de sus servesc pentru neutri de talie ceva mai mică. La
început, comunitatea cere lucrători din belșug, celibatari care să nu se
gîndească decît la muncă. Ei măresc locuința și o fac să devină cetate
înfloritoare. Mai tîrziu vin preocupările pentru viitor. Sînt clădite
celule mai spațioase, parte destinate masculilor, parte femelelor. După
cifrele pe care le voi da îndată, populația sexuată reprezintă cam o
treime din total.

Să menționăm mai întîi faptul că, într-un viespar mai vîrstnic, celulele
din etajele de sus au pereții roși pînă la bază. Acestea sînt ruini, din
care n-au mai rămas decît temeliile. Devenite inutile în momentul cînd
societatea, bogată în lucrători, nu mai are decît să se completeze prin
apariția celor două sexe, micile încăperi au fost dărîmate, iar din
hîrtia lor, transformată în pastă, s-au construit încăperi mari, leagăne
ale viermilor sexuați. Împreună cu ce s-a mai adus din afară, celulele
dărîmate au servit la clădirea noilor celule, mai ample; ba poate că au
și dat materialul cîtorva solzi adăugați la înveliș. Precupețindu-și
timpul, Viespea nu caută exploatații îndepărtate cînd are la îndemînă
materiale disponibile. Ea știe, ca și noi, să facă nou din vechi.

Într-un cuib complet, sînt în total cîteva mii de celule. Iată, de
pildă, una dintre numărătorile mele. Discurile sînt rînduite în ordinea
vechimii: cel mai vechi și prin urmare cel mai ridicat din grămadă este
numărul 1; cel mai proaspăt și deasemenea cel mai jos situat, poartă
numărul 10.

          +---------------------+------------+---------------+
          | ORDINEA SUCCESIUNII |  DIAMETRUL |    NUMĂRUL    |
          |      DISCURILOR     |     ÎN     |   CELULELOR   |
          |    DE SUS ÎN JOS    | CENTIMETRI |               |
          +---------------------+------------+---------------+
          |        Nr. 1        |     10     |       300     |
          +---------------------+------------+---------------+
          |            2        |     16     |       600     |
          +---------------------+------------+---------------+
          |            3        |     20     |      2000     |
          +---------------------+------------+---------------+
          |            4        |     24     |      2200     |
          +---------------------+------------+---------------+
          |            5        |     25     |      2300     |
          +---------------------+------------+---------------+
          |            6        |     26     |      1300     |
          +---------------------+------------+---------------+
          |            7        |     24     |      1200     |
          +---------------------+------------+---------------+
          |            8        |     23     |      1000     |
          +---------------------+------------+---------------+
          |            9        |     20     |       700     |
          +---------------------+------------+---------------+
          |           10        |     13     |       300     |
          +---------------------+------------+---------------+
          |                     |    Total   | 11.900 celule |
          +---------------------+------------+---------------+

Se înțelege de la sine că datele acestui tabel trebuiesc privite ca
aproximative. Numărul celulelor, foarte variabil de la viespar la
viespar, nu prea este precis. La fiecare disc numărătoarea ajunge cam
pînă la o sută. Cu toată elasticitatea aceasta a cifrelor, rezultatul
meu se potrivește foarte bine cu cel al lui Réaumur, care, într-un cuib
cu cincisprezece discuri, număra șaisprezece mii de celule. Maestrul
adaugă: pentru că poate nu există încăpere care, socotind una peste
alta, să nu servească la creșterea a trei larve, însemnează că avînd
numai zece mii de celule, un viespar produce mai mult de treizeci de mii
de viespi pe an.

Treizeci de mii, spune recensămîntul. Ce se întîmplă cu mulțimea asta
atunci cînd vine vremea rea? Am să aflu. Sîntem în decembrie; au și
început înghețurile, încă nu prea serioase. Cunosc un cuib. Îi datorez
furnizorului meu de cîrtițe, omului cumsecade care pentru cîțiva
gologani, înlocuește cu produsele lui sărăcia straturilor mele de
legume. Cu toate necazurile pricinuite de-o asemenea vecinătate, el mi-a
păstrat viesparul în grădina lui, printre conopide. Cînd voi socoti că e
momentul potrivit, am să-l pot vizita.

Momentul acesta a sosit. Acum nu mai e necesară asfixia prealabilă, cu
ajutorul benzinei; vremea friguroasă trebue să fi potolit înfocarea
sălbatecă a Viespilor. Amorțite de frig, ele vor fi niște biete vietăți
pașnice pe care, cu puțină băgare de seamă, le voi putea chinui
nepedepsit. Deci, de cu zori, casmaua mea sapă groapa de asediu, printre
ierburile acoperite de chiciură. Lucrul merge minunat; nu se clintește
nimic. Iată cuibul care mi se înfățișează din față, atîrnat de bolta
scorburei.

În partea de jos a subteranei, rotunjită ca un lighean, zac morți și
muribunzi; aș putea să-i culeg cu pumnii. S-ar zice că Viespile,
simțindu-se pe ducă, își părăsesc locuința și se prăbușesc în
catacombele vizuinei. Poate că sarcina de-a le arunca în jos pe cele
moarte le revine celor încă zdravene. Tabernacolul de hîrtie nu trebue
să fie murdărit de cadavre.

Afară, pe pragul subteranei, se găsesc de asemenea nenumărate Viespi
moarte. Au venit ele înșile să-și dea sfîrșitul aici? Sau, dintr-o
măsură de higienă, supraviețuitoarele le-au cărat afară? Cred mai
degrabă că au fost înmormîntate în grabă. Muribunda, ale cărei picioare
mai zvîcnesc încă, e apucată de un picior și tîrîtă la locul osîndei.
Frigul nopții o va ucide pînă la urmă. Brutalitatea aceasta a riturilor
funerare se potrivește cu alte sălbăticii asupra cărora vom reveni.

În cimitirul acesta dublu, afară și înlăuntru, sînt reprezentate de-a
valma cele trei categorii ale populației. Cei mai numeroși sînt neutrii;
după ei vin masculii. Că pier și unii și alții, e firesc; rolul lor s-a
terminat. Dar viitoarele mame, femelele cu pîntece plin de rod, mor și
ele. Din fericire viesparul nu e încă pustiu. Printr-o spărtură, zăresc
roind destule ființe ca să-mi duc dorința pînă la capăt, din plin. Să
luăm cuibul și să rînduim lucrurile pentru o observație mai îndelungată,
în tihna căminului.

Viesparul desmembrat va fi mai lesne de supraveghiat. După ce tai
stîlpii de legătură, despart galeriile unele de altele și le îngrămădesc
din nou, dîndu-le ca acoperiș o bucată mare din învelitoare. Viespile
sînt apoi așezate iar în locuința lor, dar numai cîteva ca să înlătur
vălmășagul iscat atunci cînd se află prea multe la un loc. Le păstrez pe
cele mai sănătoase, iar pe celelalte le arunc. Femelele, obiect
principal al studiului meu, sînt cam în număr de o sută. Populația, pe
jumătate amorțită, liniștită la ora aceasta, îmi îngăduie să fac
alegerea, fără nici un pericol, s-o mut de colo, colo. Îmi sînt deajuns
doar pensetele. După ce instalez totul într-o bărdacă mare, o acopăr cu
un clopot de pînză metalică. De-acum nu-mi rămîne decît să urmăresc
evenimentele zi de zi.

Atunci cînd odată cu venirea vremii rele, locuitorii viesparului se
împuținează, două cauze ale nimicirii par a juca un rol deosebit:
foametea și frigul. Iarna, nu mai sînt merinde, nu mai există fructe
pline de zahăr, principala hrană a Viespilor. În sfîrșit, în ciuda
adăpostului subpămîntean, gerul îi dă gata pe înfometați. Oare așa se
petrec lucrurile? Vom vedea.

Vasul cu Viespi se află în cabinetul meu unde, iarna, se face foc în
fiecare zi, parte pentru mine, parte pentru animalele mele. Acolo nu
îngheață niciodată și soarele pătrunde aproape toată ziua. În adăpostul
acesta plăcut, șansele depopulării din pricina frigului sînt înlăturate.
Nici foametea nu e de temut. Sub clopot se găsește o bărdacă plină cu
miere; boabe de struguri, provenite din ultimii mei ciorchini conservați
pe paie, formează o variație a hranei. Cu asemenea provizii, dacă piere
o parte a roiului, nu e foametea de vină.

La început, după ce am luat aceste măsuri, treburile par că nu merg
tocmai rău. Viespile, care în timpul nopții se ghemuiesc pe după
discuri, ies de acolo cînd soarele bate în clopot. Ele vin la lumină și
stau acolo înghesuite unele în altele. Apoi se reînsuflețesc; se cațără
pe înveliș, se plimbă alene de colo, colo, coboară, se adapă din
băltoaca de miere, gustă din boabele de struguri. Neutrii își iau vînt,
flutură din aripi, se adună pe ochiurile pînzei metalice; masculii, cu
coarne înalte, își netezesc antenele, plini de voie bună; femelele, mai
greoaie, nu iau parte la aceste jocuri.

Trece o săptămînă. Vizitele în sufragerie, deși scurte, par să
dovedească o oarecare bună-stare; și cu toate astea iată că, fără cauză
vădită, izbucnește mortalitatea. Un neutru stă la soare, neclintit, în
bătaia piezișă a unei raze. Nimic nu arată că s-ar simți rău. Deodată se
prăbușește, cade pe spate, își agită o clipă pîntecele, mișcă din labe
și gata: e mort.

La rîndul lor, și femelele îmi inspiră teamă. Surprind una dintre ele în
clipa cînd alunecă afară din viespar. Culcată pe spate, ea are zvîcniri
ale membrelor, tresăriri ale abdomenului, convulsii urmate de-o
imobilitate deplină. O cred răposată. Dar n-are nimic. După o baie de
soare, întăritor cum nu se poate mai bun, ea se ridică și pornește iar
spre teancul de discuri. Totuși, reînviata nu e salvată. După amiaza e
prinsă de un al doilea atac care, de data aceasta, o lasă într-adevăr
neînsuflețită, cu labele în aer.

Moartea, chiar dacă nu e decît a unei viespi, e totdeauna un lucru grav,
demn să ne dea de gîndit. Zi de zi supraveghez cu o curiozitate plină de
milă sfîrșitul animalelor mele. Un amănunt mă izbește mai ales: neutrii
mor brusc. Ei vin la suprafață, își dau drumul să alunece, cad pe spate
și nu se mai ridică, de parcă ar fi fulgerați. Și-au trăit traiul; sînt
uciși de vîrstă, otravă necruțătoare. Așa încremenește un mecanism al
cărui arc și-a desfășurat ultima spirală.

Dar femelele, ultimele născute ale cetății, dimpotrivă, nu sînt de loc
gîrbovite; de-abia își încep viața și au vigoarea tinereței; de aceea,
cînd le cuprinde tulburarea de iarnă, ele sînt în stare să mai reziste
puțin, pe cînd bătrînele lucrătoare pier dintr-odată.

Masculii de asemenea, atîta timp cît rolul lor nu e încă sfîrșit, mai
rezistă încă destul de bine. În cușca mea se află cîțiva, mereu
sprinteni, vioi. Îi văd dînd tîrcoale tovarășelor lor, fără să stăruie
prea mult. Ele îi resping blînde, cu picioarele. S-a dus vremea bețiilor
împerecherii. Întîrziații aceștia au scăpat momentul potrivit; vor
pieri, nefolositori.

Femelele cărora li se apropie sfîrșitul se deosebesc lesne de celelalte,
după neglijența toaletei lor. Ele au spinarea prăfuită. Cele sănătoase,
după ce au gustat cît le-a trebuit de pe marginea bărdacei cu miere, se
așează la soare și-și curăță de zor praful. Picioarele dinapoi, cu
gingașe mișcări nervoase, perie necontenit aripile și pîntecele; cele
dinainte trec și iar trec peste tarse, cap și torace. În felul acesta
femelele își păstrează luciul desăvîrșit al veșmîntului lor negru și
galben. Bolnavele, nepăsătoare față de grijile curățeniei, zac
neclintite la soare sau rătăcesc tînjind. Ele renunță să se mai perie.

Nepăsarea aceasta față de curățenie e un semn rău. Într-adevăr, după
două sau trei zile, prăfuita mai iese pentru ultima oară din viespar și
vine pe acoperiș, să se mai bucure încă puțin de soare; apoi gheruțele
ei fără vlagă n-o mai țin; bolnava se prăbușește încet la pămînt și nu
se mai ridică. Ea nu vrea să moară în scumpa ei locuință de hîrtie, unde
legea Viespilor impune curățenie desăvîrșită.

Dacă neutrii s-ar mai afla încă acolo, higieniștii aceștia nemiloși ar
înhăța-o pe neputincioasă și ar tîrî-o afară. Dar ei lipsesc, fiindcă au
căzut primii victime ale iernii și muribunda își face ea însăși
înmormîntarea, lăsîndu-se să cadă în bolnița din fundul subteranei. Din
motive de salubritate, condiție absolut necesară acolo unde viețuiește o
astfel de mulțime, stoicii aceștia refuză să moară în interiorul
locuinței, între discuri. Ultimii supraviețuitori păstrează pînă la
sfîrșit sila aceasta. Pentru ei, ea constituie o lege, totdeauna în
vigoare, oricît s-ar împuțina populația. Din dormitorul tineretului
trebue înlăturat orice cadavru.

Cușca mea se depopulează de la o zi la alta, în ciuda temperaturii
blînde a încăperii, în ciuda borcanului cu miere din care cei sănătoși
vin să soarbă. Pe la Crăciun, nu mi-au mai rămas decît vreo douăsprezece
femele. La 6 ianuarie, zi cu ninsoare, a pierit și ultima dintre ele.

De unde provine mortalitatea aceasta care îmi seceră toate Viespile?
Îngrijirile mele le-au ferit de nenorocirile care, în condiții
obișnuite, s-ar crede că le pricinuesc sfîrșitul. Hrănite cu struguri și
miere, ele n-au putut suferi de foame; încălzite la căldura vetrei mele,
n-au suferit de frig; înveselite aproape zilnic de razele soarelui și
locuind în propriul lor viespar, ele n-au suferit de dor. De ce au murit
atunci?

Înțeleg dispariția masculilor. De acum înainte ei nu mai folosesc la
nimic: împerecherea s-a făcut și sămînța e rodnică. Îmi explic mai puțin
moartea neutrilor care, odată cu revenirea primăverii, ar fi de-un mare
ajutor pentru întemeierea noilor colonii. Ceea ce nu înțeleg de loc
însă, e moartea femelelor. Aveam aproape o sută și nici una dintre ele
n-a trăit după primele zile ale anului. Ieșite din celulele de nimfe în
octombrie și noiembrie, ele aveau puternicile însușiri ale tinereții;
erau viitorul, și caracterul acesta sacru al maternității viitoare nu
le-a salvat. Ca și masculii plăpînzi, scoși la pensie, ca și lucrătorii,
istoviți de muncă, ele și-au dat sufletul.

Să nu învinuim de moartea lor închiderea sub clopot. Pe cîmp, lucrurile
se petrec aidoma. Diferitele cuiburi vizitate spre sfîrșitul lui
decembrie mi-au dovedit o mortalitate asemănătoare. Femelele pier
aproape la fel ca și restul populației.

Asta era de prevăzut. Numărul femelelor născute în același viespar îmi
este necunoscut. Totuși, mulțimea cadavrelor lor aflate în bolnița
coloniei îmi arată că ele trebue să se numere cu sutele și cu sutele,
poate chiar cu miile. Iar una singură e de ajuns ca să întemeieze o
cetate cu treizeci de mii de locuitori. Dacă toate ar duce-o bine, ce
plagă! Viespile ar tiraniza cîmpiile.

Ordinea lucrurilor vrea ca imensa majoritate a femelelor să piară, ucise
nu de-o epidemie întîmplătoare sau de anotimpul nemilos, ci de un destin
de neînlăturat care distruge cu aceeași violență cu care creează. Și
atunci se iscă o întrebare: deoarece una singură, salvată într-un fel
sau altul, este de ajuns ca să mențină specia, de ce se nasc într-un
viespar atîtea care năzuiesc să fie mame? De ce în locul unității se
naște mulțimea? De ce atîtea victime? Întrebare tulburătoare, în fața
căreia puterea noastră de înțelegere se pierde.

       *       *       *       *       *

Ne rămîne de arătat cea mai grea dintre nenorocirile Viespii, ivită la
venirea iernii. Presimțind apropierea sfîrșitului, neutrii, care pînă
atunci par doici drăgăstoase, devin niște ucigași cumpliți. Să nu lăsăm
nici un orfan, își spun ei; după noi, n-o să-i mai îngrijească nimeni.
Să ucidem totul, și ouăle întîrziate și larvele. Mai bine moartea
violentă decît agonia prin foamete.

Atunci începe măcelul nevinovaților. Prinse de pielea gîtului și smulse
cu brutalitate din alveolele lor, larvele sînt tîrîte afară din viespar
și zvîrlite în groapa putreziciunilor, în fundul subteranei; ouăle,
picături delicate, sînt spintecate și ronțăite. Voi putea oare să văd
sfîrșitul acesta tragic al cetății, nu în toată grozăvia lui, căci o
asemenea ambiție îmi depășește mijloacele, ci măcar în cîteva scene? Să
încercăm.

În octombrie, pun sub clopot cîteva bucăți din cuibul salvat de asfixie.
Micșorînd doza de benzină, pot lesne să obțin un lot de viespi atinse
doar de-o amorțeală trecătoare, care îmi îngădue să iau cîte îmi
trebuesc fără să mă supere, amorțeală care apoi dispare, cînd viespile
sînt expuse la aer. Să ținem seama de faptul că chiar la o doză destul
de puternică, în stare să ucidă toți adulții, larvele nu pier. Simple
stomacuri care digeră, ele rezistă atunci cînd adulții, organisme mult
mai fine, pier. Ferit astfel de necazuri, am putut să aduc în cușcă o
parte de cuib, bogată în ouă și larve și cu o sută de membri ca
servitori.

Ca să-mi înlesnesc cercetările, despart discurile și le așez unul lîngă
altul, cu orificiul celulelor întors în sus. Așezarea aceasta, inversă
decît cea firească, nu pare deloc să-i supere pe captivii care,
venindu-și curînd în fire din tulburarea lor, își reîncep lucrul ca și
cum nu s-ar fi întîmplat nimic neobișnuit. Dacă au cumva chef să
construiască, le pun la îndemînă o scîndurică din lemn moale. În
sfîrșit, îi hrănesc cu miere turnată pe-o bucată de hîrtie și
reîmprospătată zilnic. Subterana e înfățișată printr-o strachină largă,
acoperită cu un clopot de pînză metalică. O turlă de carton, pusă pe
clopot sau luată de-acolo, produce rînd pe rînd întunericul cerut de
munca Viespilor și lumina trebuitoare pentru observațiile mele.

Lucrul reîncepe de la o zi la alta. Am grijă, în același timp, și de
larve și de locuință. Constructorii încep să clădească un zid în jurul
discului celui mai populat. Vor să repare dezastrul și să clădească un
înveliș nou, în locul incintei dispărute? Mersul operației pare să-mi
arate că nu. Ei continuă pur și simplu lucrarea pe care groaznicul meu
flacon și cazmaua au întrerupt-o. Pe o întindere necuprinzînd niciodată
mai mult de-o treime din disc, ei înalță în arc de boltă solzii de
hîrtie care s-ar fi adăogat la cuibul rămas neatins. Deci nu reîncep, ci
continuă.

Soiul de acoperiș obținut astfel nu umbrește însă decît o parte, nu prea
mare, din discul celulelor. Și nu pentru că ar lipsi materialele. Mai
întîi constructorii au la îndemînă scîndurica din care, după părerea
mea, și-ar putea răzui niște scame minunate. Dar nici n-o ating măcar.
Poate că, nefiind prea priceput în tainele fabricării hîrtiei viespilor,
n-am ales bine bucata.

În locul materialelor acestora brute, care le-ar cere multă bătaie de
cap, poate că Viespile preferă vechile celule nefolositoare acum. Pîsla
fibrelor e gata făcută și e deajuns doar să o repună în pastă. Cu puțină
salivă și cu o scurtă măcinare cu mandibulele, ea dă un produs de primă
calitate. Încăperile fără locuitori sînt deci dărîmate încetul cu
încetul, ronțăite și rase pînă în temelie. Din ruinele lor se înalță un
soi de polog de pat. La fel ar fi clădite noile încăperi, dacă ar fi
nevoie. Astfel se confirmă ceea ce ne-a făcut să prevedem etajele de sus
cu celule rase: din vechituri, viespile clădesc locuințe noi.

Hrănirea larvelor merită și mai multă atenție decît munca de adăpostire.
Nu te mai saturi privindu-i pe bătăușii aceștia nestăpîniți,
transformați în doici drăgăstoase. Parcă ai avea în față o cazarmă
transformată în creșă. Cîtă grijă, cîtă luare aminte pentru creșterea
viermilor! Să urmărim cu privirea unul dintre cei ce lucrează. Cu gușa
plină de miere, el se oprește dinaintea unei celule; își pleacă puțin
capul spre orificiu, ca și cum s-ar gîndi; cu vîrful antenei o întreabă
pe pustnică. Larva se trezește și cască. La fel face și păsărica atunci
cînd mama se reîntoarce la cuib aducînd hrană în cioc.

O clipă, larva trezită își leagănă ușor capul; ea e oarbă și caută să
atingă mîncarea adusă. Cele două guri se unesc, o picătură de sirop
trece din gura doicii în gura pruncului. Pentru moment e deajuns. Acum,
la alții. Viespea se duce să-și continue slujba în altă parte.

La rîndul ei, larva își linge cîteva clipe baza gîtului. Cît timp i se
dă hrana, ea are acolo un fel de bărbiță de copil ieșită în afară, o
gușă momentană care joacă rolul de blid și primește ce se scurge de pe
buze. După ce înghite grosul porției, viermele își termină masa culegînd
fărîmiturile picate pe gușă. Apoi umflătura dispare, iar viermele,
retrăgîndu-se puțin în odăița lui, își reia dulcea ațipire.

Ca să pot privi mai bine felul acesta curios de a mînca, din fericire am
cîteva larve puternice de Bondar. Le vîr, una cîte una, în cutiuțe de
hîrtie care vor lua locul odăițelor natale. Astfel înfășați, pruncii mei
durdulii pot fi observați foarte bine, atunci cînd le dau eu însumi
hrana în cioc.

Cînd eram copil, exista obiceiul să lovești cu degetul coada abia ivită
a vrăbiei pe care o creșteai. Eleva căsca ciocul îndată, gata să
primească hrana. Îmi place să cred că pedagogia aceasta ornitologică se
mai bucură încă de cinste. Pentru trezirea poftei de mîncare a puiului
de Bondar, nu-i deloc nevoie de pregătirile acestea hazlii: el cască
singur, de cum îi ating cuibul. Ființele fericite au totdeauna stomacul
dispus să primească.

Cu un fir de pai pe care se scurge un strop de miere, îi depun între
mandibule prea-plăcuta rație. Picătura e prea mare pentru o singură
înghițitură. Atunci pieptul se umflă și se face gușă, pe care pică
prisosul. De-acolo, prin îmbucături luate în voie, viermele va scoate
hrana după ce va înghiți lingurița primită de-a dreptul. Cînd nu mai
rămîne nimic, cînd farfuria pectorală e linsă pînă-n fund, umflătura
dispare, iar larva își reia imobilitatea. Cu ajutorul acestei hernii
temporare, care se umflă și dispare brusc, consumatorul are masa pusă
sub bărbie: fără să-l ajute altcineva, el își termină singur hrănirea.

Viermii Viespilor, serviți în cușca mea, au capul sus, și ceea ce le
scapă de pe buze se adună în gușă. Serviți în mod firesc, în viespar, ei
țin capul spre pămînt. În poziția aceasta le este oare de vreun folos
umflătura pieptului? Sînt sigur că da.

Cu o ușoară mlădiere a capului, larvei îi e totdeauna lesne să-și depună
pe bărbița ieșită în afară o parte din copioasa hrană, care rămîne
lipită acolo datorită vîscozității ei. Și nimic nu arată că doica n-ar
depune ea însăși tot acolo prisosul îmbucăturii aduse. Fie că e deasupra
sau dedesubtul gurii, drept sau răsturnat, blidul pectoral își
îndeplinește slujba datorită naturii vîscoase a alimentelor. El e o
ceașcă temporară care scurtează serviciul și îi îngăduie viermelui să se
hrănească pe îndelete, fără prea multă lăcomie.

În cușcă, Viespile mele sînt hrănite cu miere, pe care o varsă larvelor
de îndată ce și-au umplut gușa. Pruncii și doicile par să se simtă
foarte bine cu acest regim. Totuși, știu că vînatul e ceva obișnuit
pentru ei. În primul volum al acestor *Amintiri* e povestită vînarea
muștei Eristalis de către Viespea comună și a Albinei domestice de către
Bondar. Marele dipter mai ales, e ciopîrțit de îndată ce e prins: capul,
pîntecele, aripile, labele, bucăți mai slabe, sînt parcă tăiate cu
foarfecile mari. Rămîne pieptul, bogat în mușchi. Aceasta e prada care,
tocată mărunt la fața locului și făcută pilule, e adusă la viespar
pentru ospățul larvelor.

Să adăogăm deci, la miere, și vînatul. Vîr sub clopot cîteva muște
Eristalis. La început nu se petrece nimic supărător pentru noii veniți.
Neastîmpăratele diptere, zburînd și bîzîind mereu, ciocnindu-se de
ochiurile plasei metalice, nu stîrnesc senzație în cușcă. Nimeni nu le
bagă în seamă. Dacă vreuna dintre ele trece prea aproape de vreo Viespe,
aceasta, amenințătoare, înalță puțin capul. Nu e nevoie de mai mult
pentru ca noua venită să plece în grabă.

Lucrurile devin mai serioase în preajma peticului de hîrtie mînjit cu
miere. Sufrageria e deseori vizitată de Viespi. Dacă musca Eristalis,
care privește de departe cu invidie, se hotărăște să se apropie, una
dintre cele ce iau masa se desprinde din ceată, se repede la
îndrăzneață, o smucește de-un picior și o face să se cărăbănească.
Întîlnirea nu are urmări grave decît dacă dipterul săvîrșește imprudența
de a se așeza pe un disc. Atunci viespile se reped asupra nefericitei
acesteia, o rostogolesc cu lovituri țepene și o tîrăsc afară betegită de
tot, ba uneori ucisă. Cadavrul e disprețuit.

Zadarnic îmi reînoesc încercările, căci nu ajung să revăd scenele
petrecute altădată pe florile de Ochiul-boului, adică prinderea muștei
Eristalis și transformarea ei în tocătură hărăzită larvelor. Poate că
hrana aceasta animală, destul de tare, nu este distribuită decît în
unele prilejuri nerealizate sub clopotul meu; sau poate că,--și ideea
aceasta mi se pare mai atrăgătoare,--mierea e socotită mai bună decît
tocătura de carne. Pentru prinșii mei ea se găsește din belșug,
reîmprospătată zilnic. Pentru că sugarii se simt bine în urma acestui
regim, ostropelul de muște e disprețuit.

Pe cîmp însă, spre sfîrșitul toamnei, dulceața fructelor e tot mai
puțină și, în lipsa miezului lor zaharos, trebue să te cobori la vînat.
S-ar putea prea bine ca perișoarele de Eristalis să nu fie decît o hrană
de mîna a doua pentru Viespi. Refuzarea darurilor mele pare să mi-o
dovedească.

E rîndul Viespii Polistes acum. Ținuta și veșmîntul ei pe deplin vespian
nu fac nici un fel de impresie. De îndată ce e recunoscută e hărțuită ca
și Eristalis, dacă îndrăznește cumva să vină la mierea din care sorb
Viespile. Alminteri, nici vorbă de înțepături nici de o parte și nici de
alta: pentru certurile astea de masă nu merită să tragi spada. Mai slabă
și nesimțindu-se la largul ei, Polistes, viespea obișnuită, se retrage.
Se va reîntoarce, cu atîta îndărătnicie încît comesenele vor sfîrși prin
a-i face loc lîngă ele, pomană de care Eristalis rareori are parte.
Îngăduința aceasta nu este însă de lungă durată: doar să se aventureze
Polistes pe discuri și e deajuns ca să trezească mînii cumplite care să
aducă moartea nepoftitului. Nu, cînd pătrunde la Viespe nu-i merge bine,
nici măcar unui străin cu același veșmînt și aceeași meserie, care
aproape că e un confrate.

Să încercăm Bărzăunul. E un mascul mititel, îmbrăcat în roșu. Sărăcuțul,
e amenințat, ba chiar bruftuluit, de cîte ori trece pe lîngă vreo
Viespe. Și iată că își dă drumul ca un năuc de pe ochiurile plasei și
pică pe-un disc, printre doicile ocupate cu gospodăria. Mă uit cu toată
atenția și urmăresc drama. Una dintre doici apucă Bărzăunul de ceafă
și-i străpunge pieptul. Urmează cîteva zvîcniri din picioare. Bărzăunul
e mort. Două alte Viespi îi vin ucigașei în ajutor ca să-l tîrască afară
pe răposat. Să spunem din nou: nu, nu e bine să pătrunzi la Viespi,
chiar dacă o faci din întîmplare și fără intenții rele.

       *       *       *       *       *

Urmarea notelor mele n-ar face decît să repete aceleași rezultate. Dacă
stă mai departe, străinul e tolerat, indiferent de rasă, de veșmînt, de
obiceiuri. Dacă trece prin apropiere, o amenințare îi atrage atenția
și-l pune pe goană. Dacă vine la miere și sufrageria e ocupată de
Viespi, rareori se întîmplă ca îndrăznețul să nu fie atacat și alungat
de la ospăț. Pînă aici, sînt deajuns loviturile nu prea grave. Dar dacă
are nenorocirea să pătrundă în viespar, e pierdut, străpuns de ac sau
măcar spintecat de căngile mandibulare. Cadavrul lui e cărat lîngă
celelalte resturi, în afundul conacului.

Păzite cu grija aceasta sălbatică împotriva năvalei oricărui nepoftit și
hrănite în cioc cu miere, cu mierea cea bună care le face să uite
tocătura de muște, larvele duc o viață înfloritoare în cușca mea; nu
toate, bineînțeles. Ca pretutindeni, și în viespar există ființe slabe,
secerate înainte de vreme.

Pe bolnăvicioșii ăștia, îi văd refuzînd hrana și ofilindu-se cu încetul.
Doicile îi văd și mai bine încă decît mine. Ele își pleacă fruntea pe
viermele încercat, îl cercetează cu antenele și-și dau seama că e de
nevindecat. Atunci muribundul, adeseori smolit la culoare din pricina
boalei, e smuls fără milă din odăița lui și tîrît afară din cuib. În
brutala republică a Viespilor, infirmul nu e decît o zdreanță de care
trebue să te scapi cît mai repede, ca să nu-i molipsească și pe alții.

La higieniștii aceștia neînduplecați, e vai și amar de bolnavi! Orice
neputincios este izgonit și zvîrlit ca nutreț rîmelor care îl așteaptă
jos, în catacombe. Dacă se amestecă și omul care face experiențe, apoi
lucrurile iau o întorsătură și mai crudă. Scot din încăperile lor cîteva
larve și cîteva nimfe deosebit de sănătoase și le pun deasupra
discurilor. Afară din celule, unde nimfele se maturizează sub o cupolă
de mătase, unde larvele ar fi fost hrănite în cioc cu nespusă duioșie,
plăpîndele ființe nu mai sînt decît niște piedici odioase, niște
nimicuri stînjenitoare. Ele sînt smucite cu sălbăticie, spintecate, și
chiar parțial mîncate. După acest ospăț de canibali, urmează căratul
afară din cuib. Incapabile să reintre în leagănele lor, chiar dacă ar fi
ajutorate, larvele și nimfele scoase afară pier ucise de către doici.

Totuși, în cușcă, totalitatea viermilor își păstrează pielea lucitoare
și rotofeie, ca pe un certificat de sănătate. Dar iată că vin primele
zile reci ale lui noiembrie. Se clădește cu mai puțină însuflețire,
popasurile în fața băltoacei de miere sînt mai puțin stăruitoare.
Serviciul casnic se încetinează. Viermii, căscînd de foame, sînt
îngrijiți cu întîrziere, ba chiar sînt neglijați. O adîncă tulburare
domnește printre doici. Devotamentului de odinioară îi urmează nepăsarea
și, curînd, sila. La ce bun îngrijirile pe care peste cîtăva vreme nu le
vei mai putea continua? Dată fiind apropiata amenințare a foametei,
drăgălașii sugari trebue să sfîrșească printr-o moarte tragică.

Și, într-adevăr, neutrii hăpăie larvele întîrziate, astăzi una, mîine
alta, mai apoi altele; le scot din celule cu aceeași strășnicie cu care
ar scoate un străin sau un corp neînsuflețit; le smucesc, le sfîșie cu
sălbăticie; și toate aceste sărmane ființe coboară la locurile de
osîndă.

Cîtăva vreme încă, neutrii, executori ai unor munci însemnate, mai duc o
viață de lîncezeală. În sfîrșit, își dau și ei sufletul, la rîndul lor,
uciși de relele anotimpului. Nici nu s-a sfîrșit încă noiembrie cînd în
cușca mea n-a mai rămas nimeni în viață. Aproape la fel, și pe o scară
cu mult mai mare, trebue că se petrece sub pămînt masacrul final al
larvelor întîrziate.

Catacombele viesparului primesc zilnic stîrvurile și muribunzii aruncați
de sus, larve infirme și viespi vătămate din întîmplare. În vremuri de
prosperitate această cădere în bolniță e rară, dar ea devine frecventă
pe măsură ce se apropie iarna. În clipa uciderii viermilor întîrziați,
și mai ales în clipa catastrofei finale, atunci cînd adulții, femelele
și neutrii pier cu miile, ei formează o mană îmbelșugată, căzînd în
fiecare zi.

Consumatorii au sosit grămadă, hrănindu-se cu puțin la început, dar
prevăzînd ospețe în viitor. Spre sfîrșitul lui noiembrie, fundul
subteranei devine o ospătărie mișunînd de mușterii, printre care domină
unii viermi de diptere, gropari ai viesparelor. Strîng de acolo
nenumărate larve de Volucele, care merită un capitol aparte, dată fiind
faima ei. Găsesc acolo, scormonind cu capul său alungit pîntecele
cadavrelor, un viermișor gol, alb, ascuțit, mai mic decît cel al
Luciliei. El lucrează laolaltă cu încă unul, mai mic încă, brun și
îmbrăcat într-o cergă spinoasă. Tot acolo întîlnesc un pitic care,
îndoindu-se ca un arc de cerc și dezdoindu-se, se fîțîie de colo, colo,
ca viermii de brînză.

Toți disecă, ciopîrțesc, golesc cu atîta zel încît, deși a sosit
februarie, n-au avut timp să se strîngă în pupe. E atît de bine, la
adăpost de vreme rea, în subterana caldă, cu belșugul de hrană! Pentru
ce să se grăbească?...

       *       *       *       *       *

Ruinele, ele însele, trebue să piară. Molia meschină a unui fluture alb,
un Criptophag, infim coleopter roșcat, o larvă de Dermestid (_Attagenus
peltio_), îmbrăcată în catifele solzoase și aurite, rod pardoseala
etajelor, și fac să se dărîme clădirea. Cîteva degete de praf, cîteva
petice de hîrtie gri, asta e tot ce a mai rămas la reîntoarcerea verii,
din cetatea vespiană și din cei treizeci de mii de locuitori ai ei.




CĂRĂBUȘUL AURIT [17]


Scriind primele rînduri ale acestui capitol, mă gîndesc la abatoarele
din Chicago, la oribilele uzine de carne în care sînt hăcuiți un milion
și optzeci de mii de boi pe an, un milion șapte sute cincizeci de mii de
porci, intrați de vii în mașină și ieșind pe la celălalt capăt schimbați
în cutii de conserve, în osînză topită, în cîrnați, sau în jamboane
afumate; mă gîndesc la ele fiindcă, în ceea ce privește măcelăria,
Cărăbușul ne va arăta o iuțeală asemănătoare.

[17] J. H. Fabre: Souvenirs entomologiques, vol. X, din cap. XIV și XV.

Într-o cușcă mare, cu geamuri, am douăzeci și cinci de Cărăbuși auriți
(_Carabus auratus_, Lin.). Acum stau nemișcați, ghemuiți pe scîndurica
pe care le-am dat-o drept adăpost. Cu pîntecele la răcoare, în nisip, cu
spinarea la căldură, pe scîndura bătută de soare, ei moțăie și digeră.
Norocul îmi scoate în cale, pe neașteptate, o procesiune de omizi ale
pinului care, coborîte de pe arborele lor, caută un loc prielnic pentru
îngropare, preludiu al coconului subteran. Iată o cireadă minunată
pentru abatorul de Cărăbuși.

Le culeg și le vîr în cușcă. Curînd, procesiunea se schimbă, omizile, în
număr cam de o sută cincizeci, merg într-un șir unduios. Ele trec pe
lîngă scîndură, una după alta, ca porcii din Chicago. Acum e momentul
potrivit. Dau drumul fiarelor mele, adică le înlătur adăpostul.

Adormiții se trezesc cît ai clipi și simt prada bogată care defilează pe
de lături. Unul dă fuga; alți trei, patru, îl urmează punînd adunarea în
mișcare; cei îngropați ies la suprafață, toată banda de ucigași se
năpustește asupra turmei care trece. E o priveliște de neuitat. Încep
loviturile de mandibule, ici, colo, înainte, înapoi, în mijlocul
procesiunii, pe spate, în pîntece, la întîmplare. Pieile zburlite se
sfîșie, conținutul lor se împrăștie în valuri de măruntaie înverzite de
acele de pin care le-au constituit hrana; omizile se zvîrcolesc, se
luptă deschizînd și închizîndu-și brusc partea dindărăt, se înțepenesc
în labe, scuipă și mușcă. Cele nevătămate sapă cu disperare ca să se
adăpostească în pămînt. Dar nu reușește nici una. Abia dacă izbutesc să
se afunde pe jumătate că și vezi Cărăbușii dînd fuga, ucigîndu-le,
crăpîndu-le pîntecele.

Dacă măcelul nu s-ar petrece într-o lume mută, am auzi și aici vacarmul
îngrozitor al uciderilor de la Chicago. Ca să auzi urletele de jale ale
celor spintecați ai nevoie să ai urechea imaginației. Eu am o asemenea
ureche și mă mustră conștiința că am provocat o astfel de nenorocire.

Și, de pretutindeni, din grămada morților și a muribunzilor, fiecare
sfîșie, ia o bucată pe care o va înghiți singur, departe de invidioși.
După îmbucătura asta e tăiată în grabă alta, apoi altele, atîta timp cît
se mai găsesc în preajmă omizi spintecate. În cîteva minute procesiunea
e transformată într-o grămadă de rămășițe calde și gîfîitoare.

Omizile erau o sută cincizeci; ucigașii sînt douăzeci și cinci. Asta
înseamnă șase victime pentru un Cărăbuș. Dacă insecta n-ar avea decît să
ucidă întruna, ca lucrătorii din uzinele de carne și dacă echipa ar fi
formată dintr-o sută de parlagii, număr cu totul modest în raport cu cel
al manipulatorilor de jamboane, totalul victimelor, într-o zi de zece
ore, s-ar ridica la treizeci și șase de mii. Niciodată atelierul din
Chicago n-a dat un asemenea randament.

Iuțeala uciderii e și mai izbitoare dacă se ține seama de greutatea
asaltului. Cărăbușul n-are roata turnantă care apucă porcul de-un
picior, îl ridică și-l duce în fața cuțitului parlagiului; el n-are
podeaua mobilă care aduce fruntea boului sub ghioaga măcelarului; el
trebue să înfrunte vita, s-o supună, să se apere de căngile și de
cîrligele ei. În plus, pe măsură ce spintecă, el consumă pe loc. Ce
masacru ar mai fi dacă insecta ar trebui numai să ucidă!

Ce ne învață abatoarele din Chicago și ospățurile Cărăbușului? Iată.
Omul de înaltă moralitate este, pentru moment, o excepție destul de
rară. Sub pielea civilizatului se găsește aproape totdeauna strămoșul,
sălbaticul contemporan al Ursului de cavernă. Adevărata umanitate nu
există încă; ea se formează încetul cu încetul, sub imboldul secolelor
și al lecțiilor conștiinței; ea progresează spre mai bine cu o
încetineală deprimantă.

În zilele noastre, sclavajul, baza vechei societăți, aproape că a
dispărut, în sfîrșit; s-a luat aminte că omul, fie el chiar de culoare
neagră, e om cu adevărat și merită considerație ca atare.

[Ilustrație: Fig. 15 Cîțiva Cărăbuși auriți ospătîndu-se dintr-o rîmă]

Ce era odinioară femela? Ce este încă și acum în Orient: un animal
drăguț, dar fără suflet. Doctorii au discutat vreme îndelungată despre
asta. Marele episcop al secolului optsprezece, Bossuet, el însuși,
socotea femeia ca pe un diminutiv al omului. Lucrul era dovedit prin
originea Evei, prin osul supranumerar, prin a treisprezecea coastă pe
care Adam a avut-o la început. S-a recunoscut în sfîrșit că femeia are
un suflet asemănător cu al nostru, ba chiar superior prin duioșie și
devotament. I s-a îngăduit să învețe carte, ceea ce ea a făcut cu o
rîvnă cel puțin egală cu a concurentului ei. Dar Legea, peștera în care
atîtea sălbăticii se mai găsesc încă, nealungate, continuă să privească
femeia ca pe o neputincioasă, ca pe o minoră. Legea, la rîndul ei, va
sfîrși prin a ceda sub impulsul adevărului.

Abolirea sclavajului, învățămîntul pentru femeie, iată doi pași enormi
pe calea progresului moral. Strănepoții noștri vor merge și mai departe.
Ei vor vedea cu ochi limpezi, capabili să depășească orice stavilă, că
războiul e toana noastră cea mai absurdă; că cuceritorii, purtători de
bătălii și tîlhari la drumul mare ai popoarelor, sînt niște flageluri
dezgustătoare; că strîngerile de mînă sînt de preferat împușcăturilor;
că poporul cel mai fericit nu este acela care are cele mai multe tunuri,
ci acela care lucrează în pace și produce din belșug; că bucuriile
vieții nu cer cu tot dinadinsul granițe, dincolo de care te așteaptă
jignirile vameșului, scotocitor de buzunare și răscolitor de bagaje.

       *       *       *       *       *

Cărăbușul aurit, polițaiul care, în grădinile noastre, veghează asupra
tîlhăriilor săvîrșite de omidă și de melcul limax, are ciudățenia de
a-și ucide semenii. Într-o bună zi, la umbra platanilor din fața porții,
văd trecînd unul care părea foarte ocupat. Drumețul e binevenit; el va
spori cu încă o unitate populația cuștii. Luîndu-l, observ că are
extremitatea elitrelor ușor știrbită. E asta oare rezultatul unei lupte
între rivali? N-am de unde să știu. Esențialul este că insecta nu e
rănită grav. Inspectat, recunoscîndu-i-se rana și fiind declarat apt
pentru serviciu, noul venit e introdus în odăița acoperită cu sticlă,
laolaltă cu ceilalți douăzeci și cinci de ocupanți.

A doua zi mă interesez din nou de pensionarul meu. E mort. În timpul
nopții, camarazii l-au atacat și i-au spart burta apărată insuficient de
elitrele știrbite. Operația a fost făcută cu multă pricepere, fără să i
să rupă nici un membru. Picioarele, capul, toracele sînt neclintite de
la locul lor; doar în pîntece se cască o deschizătură largă pe unde a
fost smuls conținutul. A mai rămas un soi de ghioc de aur, format din
două elitre împreunate. Nici învelișul unei stridii golit de moluscă lui
n-ar putea fi mai curat.

Sfîrșitul acesta mă miră, căci veghez cu grijă să se găsească totdeauna
de mîncare în cușcă. Melcul, Cărăbușul, Călugărița, rîma de ploaie,
omida, și alte mîncăruri favorite trec prin sufragerie în cantități mai
mult decît suficiente. Devorînd un confrate a cărui armură stricată
ușura un atac asupra lui, Cărăbușii mei nu au deci scuza foametei.

Or fi avînd ei cumva obiceiul să-și mîntuiască răniții și să scobească
pîntecele semenului vătămat? Mila e necunoscută la insecte. În fața unui
rănit care se mișcă deznădăjduit, nu se oprește nici unul din rasa lui,
nu încearcă nimeni să-i vină în ajutor. Între carnivori, treburile pot
să devină și mai tragice încă. Uneori trecătorii se îndreaptă în fugă
spre infirm. Vor să-l ajute? De unde; vin să guste din schilod și,
dacă-l găsesc pe plac, să-l lecuiască cu totul de orice metehne,
devorîndu-l.

Așadar e posibil ca, prin partea posterioară a abdomeniului parțial
dezgolit, Cărăbușii cu elitrele știrbite să-și fi ispitit camarazii. Ei
au văzut în confratele neputincios o pradă pe care o puteau diseca în
voie. Dar dacă nu există vreo știrbire prealabilă, se respectă unii pe
alții? Mai întîi toate aparențele vădesc relații pașnice. În timpul
mesei, convivii nu se bat niciodată; nu se petrec decît mici furtișaguri
de la gură la gură. Și nici în timpul lungilor sieste, la adăpostul
scîndurii, nu izbucnesc niciodată încăierări. Pe jumătate cufundați în
pămîntul răcoros, cei douăzecișicinci de pensionari ai mei digeră în
tihnă și moțăie, unul lîngă altul, fiecare în gropița lui. Dacă înlătur
adăpostul, ei se trezesc, fug, aleargă de ici-colo, întîlnindu-se mereu
fără să-și pricinuiască necazuri.

Pacea era deci profundă și părea că va trebui să dureze la nesfîrșit
cînd, pe vremea primelor călduri ale lui iunie, am găsit un Cărăbuș
mort. Nedesmembrat și redus cu multă dibăcie la starea de cochilie
aurită, el repetă ceea ce ne arăta mai adineauri neputinciosul devorat
și seamănă cu scoica unei stridii sorbite. Cercetez rămășița. În afara
unei uriașe spărturi în pîntece, totul e în regulă. Insecta era deci
sănătoasă cînd celelalte au golit-o.

Peste cîteva zile, găsesc încă un Cărăbuș ucis și tratat ca și cei de
mai înainte, fără să aibă vreo vătămare în piesele armurei. Dacă pun
mortul pe pîntece, pare neatins; dacă îl pun pe spate, e găunos și nu
mai are nimic cărnos în carapace. Ceva mai tîrziu, altă rămășiță goală,
apoi încă una și încă una, atîtea și atîtea încît menajeria mi se
micșorează cu repeziciune. Dacă frenezia asta a măcelului mai continuă,
în curînd n-am să mai am nimic în cuști.

[Ilustrație: Fig. 16 Masculii de Cărăbuși auriți sînt devorați de
femele]

Cărăbușii mei, tociți de vîrstă, pier de moarte naturală, iar
supraviețuitorii își împart stîrvurile? sau depopularea se face mai de
grabă pe seama unor ființe bucurîndu-se din plin de viață? La o asemenea
întrebare nu-i ușor de răspuns, pentru că uciderile se petrec mai ales
noaptea. Veghind însă, reușesc totuși să surprind de două ori, în plină
zi, autopsia.

Spre mijlocul lui iunie, sub ochii mei, o femelă atacă un mascul pe care
îl recunosc după talia lui ceva mai mică. Operația e la început.
Ridicînd vîrful elitrelor, atacatoarea își apucă victima de extremitatea
pîntecului, pe partea dorsală. Ea sfîșie cu ardoare și mestecă încet.
Cel înșfăcat, deși în plină vigoare, nu se apără și nu se întoarce de
loc. El trage cît poate, în sens invers, ca să se desprindă din
teribilele ei căngi; cînd înaintează, cînd dă înapoi, după cum e tras
sau trage, și la asta i se mărginește toată rezistența. Lupta durează un
sfert de oră. Iată că sosesc niște trecători care se opresc și par să-și
spună: "Curînd va fi rîndul meu". În sfîrșit, împătrindu-și sforțările,
masculul se eliberează și fuge. Cred că, dacă n-ar fi reușit să se
desprindă, s-ar fi ales cu pîntecele golit de ferocea surată.

Cîteva zile mai tîrziu, asist la o scenă asemănătoare, de data asta însă
cu desnodămînt deplin. E încă o femelă care mușcă de dinapoi un mascul.
Fără altă împotrivire în afara unor zadarnice sforțări de a se libera,
cel mușcat o lasă în voie. În sfîrșit pielea se rupe, rana se mărește,
măruntaele sînt strivite și înghițite de matroana care, cu capul vîrît
în pîntecele soțului, golește carapacea. Tremurăturile picioarelor
vestesc sfîrșitul nefericitului. Măcelăreasa nu se emoționează de loc;
ea continuă să scotocească atît de departe cît îi îngăduie strîmtorile
pieptului. Din răposat n-au mai rămas decît elitrele strînse ca o nacelă
și partea dinainte a corpului nedezarticulată. Rămășița secată e lăsată
pe loc.

Așa trebue că mi-au pierit Cărăbușii, totdeauna masculi, ale căror
resturi le-am găsit din cînd în cînd în cușcă; și așa vor trebui să
piară și supraviețuitorii. De la mijlocul lui iunie pînă la 1 august,
populația formată la început din douăzeci și cinci de ființe se reduce
la cinci femele. Toți masculii, în număr de douăzeci, au dispărut,
spintecați și goliți cu totul. De către cine? După cîte se pare, de
către femele.

Aceasta e mai întîi dovedită de cele două atacuri la care norocul m-a
făcut să fiu martor; de două ori, în plină lumină a zilei, am văzut
femela îndopîndu-se cu masculul, după ce îi spintecase pîntecele sub
elitre, sau măcar încerca s-o facă. Cît despre restul masacrului, dacă
mi-a lipsit observația directă, am o mărturie prețioasă. Am spus-o mai
adineauri: cel înșfăcat nu atacă, nu se apără deloc; el se căznește doar
să fugă, trăgînd din toate puterile.

Dacă ar fi o simplă luptă, o harță obișnuită, așa cum pot aduce
rivalitățile vieții, atacatul nici vorbă că s-ar întoarce, fiindcă poate
s-o facă; dacă ar fi vorba de bătaie, el ar răspunde atacului, ar da
mușcătură pentru mușcătură. Vigoarea îi îngădue o luptă din care ar
putea ieși învingător, iar neghiobul lasă fără pedeapsă să-i fie
înfulecată partea dinapoi. Se pare că o silă de neînvins îl împiedică
să-și iasă din sărite și să guste un pic din aceea care îl mănîncă.

Îngăduința aceasta îmi reamintește de Scorpionul din Languedoc, care,
după ce-și termină nunta, se lasă devorat de soața lui, fără să-și
folosească arma, acul veninos în stare s-o vatăme rău de tot pe cumătră;
ea îmi amintește de îndrăgostitul Călugăriței, care, uneori, redus la un
crîmpei și continuîndu-și totuși lucrul nedus pînă la capăt, e ronțăit
fărîmă cu fărîmă, fără să se revolte cît de cît. Acestea sînt rituri
nupțiale împotriva cărora masculul nu poate protesta.

Masculii din menajeria mea de Cărăbuși, spintecați de la primul pînă la
ultimul, ne arată moravuri asemănătoare. Ei sînt victimile soațelor,
acum sătule de împreunare. Timp de patru luni, din aprilie pînă în
august, se formau zilnic perechi, făcînd uneori simple încercări, iar
alteori și mai ades uniri depline...




MUSCA ALBASTRĂ A CĂRNII [18]


Pentru a curăți pămîntul de rămășițele murdare ale morții și pentru a
face să reintre în comorile vieții materia animală defunctă, există
legiuni întregi de maeștri cîrnățari, printre care trăiesc, în părțile
noastre, Musca albastră a cărnii (_Calliphora vomitoria_, Lin.) și Musca
cenușie (_Sarcophaga carnaria_, Lin.). Pe cea dintîi o cunoaște oricine.
E musca mare, colorată în albastru-închis care, după ce a dat lovitura
în cămara nepăzită cum trebue, stă pe geamuri și bîzîie acolo gravă,
dornică să se ducă la soare ca să mai scoată un rînd de ouă. Cum își
depune ea ouăle, din care iese odiosul viermuș găsit pe alimentele aduse
de la vînătoare sau de la măcelărie? Care îi sînt vicleșugurile și cum
ne putem apăra împotriva lor? Iată ce mi-am propus să cercetez.

[18] J. H. Fabre: Souvenirs entomologiques, vol. X, din cap. XVI.

Musca albastră ne vizitează locuințele toamna și la începutul iernii,
pînă ce gerul devine aspru; dar apariția ei pe cîmp e cu mult mai
timpurie. Din primele zile frumoase ale lui februarie, o vedem
încălzindu-se, friguroasă, pe zidurile însorite. În aprilie, observ
destul de multe muște pe florile de laur. După cîte s-ar părea, acolo
are loc împerecherea, tot sugînd transpirația zaharată a floricelelor
albe. Musca albastră își petrece toată vara pe-afară, în zboruri scurte
de la un loc de băut, la altul. Cînd vine toamna cu vîntul, ea pătrunde
la noi și nu ne părăsește pînă cînd dă înghețul cel mare.

Iată, e tocmai ce trebue pentru deprinderile mele legate de casă și mai
ales pentru picioarele mele încovoiate sub povara anilor. Nu mai sînt
silit să alerg după subiectele de studii; ele vin singure să mă caute.
De altfel am și ajutoare pline de rîvnă. Ai casei îmi cunosc planul. Și
fiecare îmi aduce, într-un cornețel de hîrtie, turbulenta vizitatoare,
prinsă chiar atunci pe geamuri.

Așa mi se umple cușca făcută dintr-un mare clopot de pînză metalică și
pusă într-o strachină plină cu nisip. Un borcănel cu miere servește
drept sufragerie a locuinței. Acolo vin să se întremeze captivii, în
orele de răgaz. Pentru nevoile lor materne, folosesc păsărele. Cintezoi,
Pietrușei cenușii, Vrăbii, pe care mi le doboară cu pușca în ogradă,
fiul meu.

Am adus un Pietrușel vînat cu o zi înainte. Apoi vîr sub clopot o Muscă
albastră, una singură, ca să evit încurcăturile. Pîntecul ei dolofan
arată că va oua curînd. Într-adevăr, peste un ceas, după ce-au mai
slăbit emoțiile internării, captiva dă semne că începe facerea. Cu un
pas repezit și sacadat, ea explorează vînatul micuț, merge de la cap la
coadă, revine de la coadă la cap, reîncepe de mai multe ori, și în
sfîrșit se fixează în vecinătatea unui ochi uscat de tot și retras în
orbită.

Oviductul i se îndoaie în unghi drept și se afundă în colțul ciocului,
la baza lui. Apoi timp de aproape o jumătate de oră, urmează depunerea
ouălor. Nemișcată, nepăsătoare, cu totul absorbită de gravele ei
treburi, ouătoarea se lasă observată, în focarul lupei mele. Dacă aș
face o mișcare aș speria-o; dar prezența mea liniștită n-o îngrijorează.
Pentru ea nu sînt nimic.

Ouarea nu continuă pînă la epuizarea ovarelor; ea este intermitentă și
se face prin grămezi. Din cînd în cînd Musca părăsește ciocul pasărei și
vine să se odihnească pe ochiurile plasei, frecîndu-și labele
posterioare una de alta. Înainte de a-și folosi din nou unealta, sonda
conducătoare a ouălor, ea o curăță mai ales, o netezește, o lustruește.
Apoi, simțindu-și pîntecele încă plin de rod, ea se reîntoarce în
același loc de la încheietura ciocului. Ponta reîncepe, ca să înceteze
mai apoi și să înceapă iar. Astfel se scurg două ore, în care timp Musca
staționează rînd pe rînd, cînd în vecinătatea ochiului, cînd pe
ochiurile plasei, la odihnă.

În sfîrșit a isprăvit. Musca nu se mai reîntoarce pe pasăre, dovadă că
și-a epuizat ovarele. A doua zi moare. Ouăle sînt așezate în strat
continuu la intrarea gîtlejului, la baza limbii, pe cerul gurii. Numărul
lor pare considerabil; toată suprafața din interiorul gîtlejului e
albită de ele. Pun un bețișor între cele două mandibule ca să le mențin
deschise și să pot vedea ce se va mai petrece.

Astfel, aflu că ecloziunea are loc după vreo două zile. De cum s-au
născut, tinerii viermuși, formînd o grămadă colcăitoare părăsesc
locurile de baștină și se afundă în adîncul gîtlejului. Acum e zadarnic
să urmărim ce fac. O să aflăm mai tîrziu, în condiții de observare mai
lesnicioase.

Ciocul pasărei năpădite era la început închis, atîta cît cere apropierea
nesilită a mandibulelor. La bază rămînea o scobitură îngustă, suficientă
cel mult pentru trecerea unui fir de păr de cal. Prin ea s-a efectuat
ponta. Întinzîndu-și oviductul ca pe un tub de ochean, ouătoarea și-a
vîrît prin strîmtoare vîrful uneltei, vîrf întărit cu o armură de
materie cornoasă. Finețea sondei se potrivește cu finețea deschizăturii.
Dar dacă ciocul ar fi cu desăvîrșire închis, unde s-ar face depunerea
ouălor?

Leg cu o ață și mențin cele două mandibule apropiate de tot, apoi pun o
a doua Muscă albastră în fața Pietrușelului care a fost populat pe calea
ciocului. De data aceasta ponta se face pe un ochi, între pleoapă și
globul ocular. La ieșirea din ou, tot peste două zile, viermușii pătrund
în adîncurile cărnoase ale orbitei. Ochii și ciocul, iată așa dar cele
două principale căi de pătrundere în vînatul cu pene.

Mai sînt și altele. De pildă rănile. Pun pe capul unui Pietrușel o scufă
de hîrtie care va împiedica invazia prin cioc și ochi. Și îl servesc sub
clopot, unei a treia ouătoare. O alice a atins pasărea în piept, dar
rana nu sîngerează, nici o pată nu arată, din afară, punctul ucigător.
De altfel am grijă să aranjez fulgii, să-i netezesc cu o pensulă, în așa
fel încît pasărea, care arată foarte bine, să pară cu totul neatinsă.

Musca e curînd acolo. Ea cercetează atentă pasărea, de la un capăt la
altul; cu tarsele picioarelor anterioare ea îi ciocănește ușor pieptul
și pîntecele. Execută un fel de examinare prin pipăit. După felul cum
răspund penele, insecta înțelege ce e dedesubt. Simțul mirosului n-o
poate ajuta cine știe cît, căci vînatul n-a început încă să prindă
miros. Rana e găsită îndată. N-are lîngă ea nici o picătură de sînge,
așa cum se află, astupată cu tamponul de puf pe care plumbul l-a împins
înăuntru. Fără s-o scoată la iveală dînd penele în lături, musca se
instalează acolo. Nemișcată și cu pîntecele dispărut sub pene, ea stă
neclintită timp de două ceasuri. Stăruința mea de curios nu-i tulbură de
fel treburile.

Cînd a terminat, îi iau locul. Nimic pe epidermă și nici în îmbucătura
rănii. Trebue să înlătur tamponul de puf și să scotocesc la o oarecare
adîncime ca să scot la iveală ponta. Alungindu-și tubul extensibil,
oviductul a pătruns deci înainte, dincolo de dopul format din penele
împinse de proiectil. Ouăle sînt într-o singură grămăjoară; numărul lor
e cam de trei sute.

Dacă de cioc și de ochi nu se poate atinge, dacă, în plus, pasărea nu
are răni, ponta tot se face; de data asta însă e făcută șovăelnic și cu
zgîrcenie. Ca să-mi pot da mai bine seama de ce se îmtîmplă, jumulesc
pasărea în întregime; în plus, îi pun o scufă de hîrtie care va opri
intrările obișnuite. Ouătoarea cercetează multă vreme pasărea, în toate
sensurile, cu pași sacadați ea se oprește de preferință pe cap,
examinîndu-l prin ciocănituri ușoare date cu tarsele picioarelor
anterioare. Ea știe că acolo se află găurile trebuitoare scopurilor ei;
știe, la fel de bine, cît de plăpînzi îi sînt viermușii, incapabili să
găurească și să străbată ciudatul obstacol care îi stă în cale și îi
împiedică jocul oviductului. Gluga de hîrtie îi inspiră adîncă
neîncredere. Cu toată momeala ispititoare a capului acoperit, nici un ou
nu e depus pe învelitoare, ori cît de subțire ar fi ea.

Obosită de atîtea încercări zadarnice făcute ca să ocolească obstacolul
acesta, musca se hotărăște, în fine, pentru alte locuri, dar nu pe
piept, pîntece, spate, unde epiderma e prea scorțoasă, după cîte se
pare, și lumina prea supărătoare. Ei îi trebuesc ascunzători
întunecoase, colțuri unde pielea să fie deosebit de fină. Locurile alese
sînt cutele subsuoarei și baza abdomenului în atingere cu pîntecul.
Ouăle sînt depuse și într-un loc și într-altul, dar puțin numeroase și
demonstrînd că subsuoara aripei sau a piciorului nu este adoptată decît
în silă și din lipsa unui loc mai bun.

Cu o pasăre nejumulită și acoperită deasemenea pe cap, aceiași
experiență nu mi-a reușit; penele împiedică musca să se strecoare în
locurile acestea adînci. Mai trebue să spun, în sfîrșit, că pe o pasăre
jumulită, sau pe o simplă bucată de carne de la măcelărie, ponta se face
în orice punct, numai întunecos să fie. Locurile cele mai întunecoase
sînt alese de preferință.

Din aceste fapte diverse rezultă că, pentru a-și depune ouăle, Musca
albastră caută fie rănile, cînd carnea e descoperită, fie mucoasa bucală
sau oculară, neocrotite de o epidermă mai rezistentă. De asemenea că ea
are nevoie de întuneric...

       *       *       *       *       *

Să continuăm cercetarea Muștii albastre a cărnii, schimbîndu-ne
mijloacele de informare. O cutie de tinichea, înaltă cam de un
decimetru, conține o bucată de carne de la măcelărie. Capacul, pus
pieziș, lasă într-un anumit loc o fisură îngustă prin care ar putea
trece un ac subțire. Cînd momeala începe să răspîndească o mireasmă de
fezandare, ouătoarele sosesc, cîte una sau mai multe odată. Ele sînt
atrase de mirosul care, răspîndit printr-o tăietură fină, abia e simțit
de nările mele.

Cîtva timp muștele cercetează recipientul metalic, căutînd o cale de
pătrundere. Negăsind nimic care să le îngăduie să atingă bucățica
dorită, ele se decid să ouă pe tinichea, lîngă crăpătură. Uneori, cînd
îngustimea trecerii le îngăduie, ele își vîră oviductul în cutie și ouă
înăuntru, chiar pe marginile crăpăturii. Înăuntru ca și afară, ouăle
sînt depuse într-un strat cu aranjament destul de regulat și de-o
albeață fără cusur. De-acolo pot să le iau cu lopata, adică să le iau cu
o lopățică făcută din hîrtie. Astfel, obțin cîte ouă vreau, pentru
cercetările mele, fără să dau peste murdăria inevitabilă dacă recolta ar
fi fost luată de pe carnea stricată.

Am văzut că Musca albastră refuză să ouă pe un săculeț de hîrtie, în
ciuda efluviilor cadaverice ale Pietrușelului închis înăuntru; acum,
fără șovăială, ea își depune ouăle pe o lamă metalică. Oare o fi avînd
vreun amestec natura suportului? Înlocuiesc capacul de tinichea al
cutiei printr-o acoperitoare de hîrtie întinsă și lipită pe orificiu. Cu
vîrful briceagului fac o crăpătură lineară îngustă prin acest nou
înveliș. Atîta e deajuns: ouătoarea acceptă hîrtia.

Ceea ce o decide nu e deci numai mirosul, destul de tare chiar prin
hîrtia nestrăpunsă, ci e, înainte de toate, crăpătura care face posibilă
pătrunderea mușiței de viermuși, apăruți afară, la marginea trecătorii
înguste. Mama viermușilor își are logica ei, prevederile ei chibzuite.
Ea știe dinainte cît de plăpînzii îi sînt viermușii, incapabili să-și
deschidă drum prin vreun obstacol de-o rezistență oarecare; de aceea,
deși ispitită de miros, ea se ferește să ouă atîta timp cît n-a găsit o
intrare pe unde noii născuți să se poate strecura singuri...

       *       *       *       *       *

Cămara obișnuită e un fel de cușcă mare cu patru fețe laterale făcute
din pînză metalică și cu alte două fețe făcute din lemn. Pentru agățatul
alimentelor care trebuesc ferite de muște, ne servim de cîrlige fixate
în peretele de sus. Ca să fie cît mai bine folosit spațiul disponibil,
alimentele sînt adeseori așezate pur și simplu pe podeaua cuștii. Cu
aranjamentul acesta sîntem oare apănați împotriva dipterei și a
viermușilor ei? De loc.

Poate că am scăpat de Musca albastră, căreia nu prea îi vine să ouă pe o
plasă metalică atunci cînd e departe de carne; dar rămîne Musca cenușie
(Sarcophaga) care, mai întreprinzătoare și mai promptă în afaceri, își
va vîrî viermii printr-o verigă și-i va lăsa să cadă înlăuntrul cămarei.
Sprinteni și bine înzestrați cu mijloace de tîrîre, cei căzuți vor
ajunge lesne la merindele de pe podea; ei nu se vor putea atinge doar de
bucățile atîrnate.

Mai sînt folosite, de asemenea, clopotele din pînză metalică. Bolta
aceasta de zale ocrotește și mai puțin de cît cămara alimentele
acoperite. Musca cenușie nici n-o ia în seamă. Ea își poate lăsa ouăle
să cadă peste bucățica dorită, printre ochiurile metalice.

Ce e de făcut atunci? Nimic mai simplu. E deajuns să învelim, una cîte
una, în învelișuri de hîrtie, bucățile puse la păstrat, Sturzi, Grauri,
Potîrnichi, Becațe și altele. Aceeași grijă în privința cărnii de
măcelărie. Numai cu această armă de apărare, care-i lasă aerului destul
loc să circule e imposibilă orice invazie a viermilor, chiar fără clopot
și fără cămară: nu fiindcă hîrtia ar avea cine știe ce calități speciale
de ocrotire, ci numai pentru că formează o barieră de netrecut. Musca
albastră se va feri să ouă iar Musca cenușie să nască acolo, știind și
una și alta că viermușii lor nu sînt în stare să străbată o astfel de
stavilă.

Același succes îl are hîrtia în lupta împotriva Moliilor, plagă a lînei
și a blănurilor. Pentru a îndepărta aceste tunzătoare de postavuri,
aceste zmulgătoare de fire din blănuri, se folosește de obicei camfor,
naftalină, tutun, mănunchiuri de levănțică și alte aromate cu miros
puternic. Fără a vorbi de rău asemenea mijloace de apărare, trebue să
recunoaștem că ele nu prea dau rezultate bune. Emanațiile înmiresmate nu
împiedică de loc stricăciunile făcute de Molii.

Le-aș sfătui deci pe gospodine să înlocuiască toată drogheria asta prin
jurnale de format potrivit. Lucrul care trebuie ocrotit, blană, flanelă,
haină de postav etc, e împăturit cu grijă într-un ziar căruia i se
strîng apoi marginile printr-o dublă îndoitură, bine prinsă în ace. Dacă
împăturirea e perfectă, moliile nu vor pătrunde niciodată sub înveliș.
De cînd, în urma sfaturilor date, în gospodăria mea a fost folosită
metoda aceasta, stricăciunile de pe vremuri nu se mai reînoiesc.

       *       *       *       *       *




  CUPRINS


  HOMER AL INSECTELOR          5

  SCARABEUL SACRU              9

  Pilula                       9

  Para                         17

  COPRISUL SPANIOL             25

  Ponta                        25

  GEOTRUPII                    45

  Higiena generală             45

  Cuibul                       57

  CĂLUGĂRIȚA                   66

  Vînătoarea                   66

  Dragostea                    77

  Cuibul                       84

  NECROFORII                   97

  Îngroparea                   97

  GREIERELE                    108

  Cîntecul                     108

  SIMULAREA MORȚII             117

  HIPNOZA-SINUCIDEREA          125

  ȚIGĂRARUL                    139

  Țigărarul plopului           139

  Țigărarul viței de vie       146

  GĂRGĂRIȚA MAZĂREI            150

  Ponta                        150

  Larva                        160

  VIESPEA                      164

  CĂRĂBUȘUL AURIT              194

  MUSCA ALBASTRĂ A CĂRNII      205




                                Nr. 2383

                 REDACTOR DE CARTE: ING. N. DIACONESCU
                      TEHNOREDACTOR: EMIL SOLNICĂ

 DAT LA CULES 10.VI.957. BUN DE TIPAR 1.X.957. TIRAJ 15.150 EX. HÎRTIE
    CĂRȚI ȘCOLARE DE 65 GR. M.P. COLI DE TIPAR 13,5. COLI DE EDITURĂ
       8. FT. 32/84×108. COM. EDITURII 2489. EDIȚIA I. A. 01125.
      PENTRU BIBLIOTECILE MICI INDICELE DE CLASIFICARE (59 (A)=R.)

            TIPARUL EXECUTAT SUB COM. NR. 951 LA COMBINATUL
       POLIGRAFIC CASA SCÎNTEII "I. V. STALIN", BUCUREȘTI--R.P.R.